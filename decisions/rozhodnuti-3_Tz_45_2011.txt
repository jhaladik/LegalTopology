Soud: Nejvyšší soud

Spisová značka: 3 Tz 45/2011

Datum rozhodnutí: 27.07.2011

Typ rozhodnutí: ROZSUDEK


Dotčené předpisy: § 419 tr. zákoníku

Kategorie rozhodnutí: C




3 Tz 45/2011-21

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 27. 
července 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného J. D., proti 
usnesení Krajského soudu v Hradci Králové ze dne 29. 7. 2010, sp. zn. 10 To 
370/2010, a podle § 268 odst. 2, § 269 odst. 2 a § 270 odst. 1 tr. ř. rozhodl  
takto:

Pravomocným usnesením Krajského soudu v Hradci Králové ze dne 29. 7. 2010, sp. 
zn. 10 To 370/2010, a v řízení předcházejícím byl porušen zákon v ustanoveních 
§ 147 odst. 1 a § 148 odst. 1 písm. c) tr. ř. a § 419 tr. zákoníku (zák. č. 
40/2009 Sb.) v neprospěch obviněného J. D.

Napadené usnesení  se zrušuje. Zrušuje se i usnesení Okresního soudu v Náchodě 
ze dne 7. 7. 2010, sp. zn. 11 T 67/2009.

Zrušují se též všechna další rozhodnutí, na zrušená rozhodnutí obsahově 
navazující pokud vzhledem ke změně, k níž došlo zrušením, pozbyla podkladu.

Okresnímu soudu v Náchodě  se přikazuje, aby věc v potřebném rozsahu znovu 
projednal a rozhodl.

Odůvodnění:

Obviněný J. D. byl rozsudkem Okresního soudu v Náchodě ze dne 14. 7. 2009, sp. 
zn. 11 T 67/2009, uznán vinným trestným činem podílnictví podle § 251 odst. 1 
písm. a) zákona č. 140/1961 Sb., ve znění účinném do 31. 12. 2009 (dále jen 
„tr. zák.“), jehož se dopustil dne 5. 3. 2009 v herně baru Z. V. v B., a to 
způsobem podrobně popsaným ve výroku rozsudku.

Za tento trestný čin a za sbíhající se trestné činy řízení motorového vozidla 
bez řidičského oprávnění podle § 180d tr. zák. a maření výkonu úředního 
rozhodnutí podle § 171 odst. 1 písm. c) tr. zák., jimiž byl uznán vinným 
rozsudkem Okresního soudu v Náchodě ze dne 16. 4. 2009, č. j. 3 T 15/2009-27, 
který nabyl právní moci dne 16. 4. 2009, mu byl uložen podle § 251 odst. 1 tr. 
zák. za použití § 35 odst. 2 tr. zák. souhrnný trest odnětí svobody v trvání 6 
(šesti) měsíců, pro jehož výkon byl podle § 39a odst. 2 písm. b) tr. zák. 
zařazen do věznice s dozorem. Podle § 49 odst. 1 a § 50 odst. 1 tr. zák. mu byl 
dále uložen trest zákazu činnosti spočívající v zákazu řízení motorových 
vozidel na dobu 30 měsíců.

Současně byl zrušen výrok o trestu z rozsudku Okresního soudu v Náchodě ze dne 
16. 4. 2009, č.j. 3 T 15/2009-27, jakož i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením, 
pozbyla podkladu.

Tímto rozsudkem bylo rovněž rozhodnuto o vině a trestu u spoluobviněné M. F.

K odvolání obviněného J. D. a státního zástupce Okresního státního 
zastupitelství v Náchodě rozhodl Krajský soud v Hradci Králové rozsudkem ze dne 
12. 11. 2009, sp. zn. 10 To 402/2009, tak, že podle § 258 odst. 1 písm. d), 
odst. 2 tr. ř. napadený rozsudek z podnětu odvolání státního zástupce zrušil ve 
výroku o  trestu ohledně obviněného J. D. a podle § 259 odst. 3 písm. a) tr. ř. 
nově rozhodl tak, že obviněnému uložil za trestný čin podílnictví podle § 251 
odst. 1 písm. a) tr. zák., ohledně něhož zůstal výrok o vině nedotčen, a za 
trestné činy řízení motorového vozidla bez řidičského oprávnění podle § 180d 
tr. zák. a maření výkonu úředního rozhodnutí podle § 171 odst. 1 písm. c) tr. 
zák., jimiž byl uznán vinným rozsudkem Okresního soudu v Náchodě ze dne 16. 4. 
2009, č. j. 3 T 15/2009-27, podle § 171 odst. 1 tr. zák. za použití § 35 odst. 
2 tr. zák. souhrnný trest odnětí svobody v trvání 6 (šesti) měsíců, pro jehož 
výkon byl podle § 39a odst. 2 písm. b) tr. zák. zařazen do věznice s dozorem. 
Podle § 49 odst. 1 a § 50 odst. 1 tr. zák. mu dále uložil trest zákazu činnosti 
spočívající v zákazu řízení motorových vozidel na dobu 2 (dvou) roků a 6 
(šesti) měsíců. Současně zrušil výrok o trestu z rozsudku Okresního soudu v 
Náchodě ze dne 16. 4. 2009, č. j. 3 T 15/2009-27, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Odvolání J. D. podle § 256 tr. ř. zamítl.

Usnesením Okresního soudu v Náchodě ze dne 16. 12. 2009, sp. zn. 11 T 67/2009, 
byla obviněnému podle § 323 odst. 1 tr. ř. zamítnuta žádost o odklad výkonu 
trestu odnětí svobody v trvání šesti měsíců, který mu byl uložen rozsudkem 
Okresního soudu v Náchodě ze dne 14. 7. 2009, sp. zn. 11 T 67/2009, ve spojení 
s rozsudkem Krajského soudu v Hradci Králové ze dne 12. 11. 2009, sp. zn. 10 To 
402/2009, a byla mu uložena povinnost nastoupit výkon uloženého trestu 17. 12. 
2009. Obviněný J. D. výkon trestu nastoupil dne 8. 1. 2010.

Z podnětu písemné žádosti obviněného J. D. ze dne 29. 3. 2010 a 13. 6. 2010 o 
zkrácení trestu podle § 419 tr. zákoníku proběhlo veřejné zasedání u Okresního 
soudu v Náchodě dne 7. 7. 2010. V rámci dokazování soud vyslechl obviněného, 
přečetl a konstatoval listinné doklady k věci se vážící. Po celkovém zhodnocení 
všech provedených důkazů okresní soud téhož dne (7. 7. 2010) vyhlásil usnesení, 
sp. zn. 11 T  67/2009, kterým bylo rozhodnuto tak, že podle § 419 tr. zákoníku 
za použití § 465 odst. 2 tr. ř. se odsouzenému J. D. nezkracuje souhrnný 
nepodmíněný trest odnětí svobody v trvání 6 měsíců, který mu byl uložen 
rozsudkem Okresního soudu v Náchodě ze dne 14. 4. 2009, č. j. 11 T 67/2009-69, 
ve spojení s rozsudkem Krajského soudu v Hradci Králové ze dne 12. 11. 2009, č. 
j. 10 To 402/2009-107. Proti tomuto usnesení si obviněný J. D. podal stížnost a 
Krajský soud v Hradci Králové usnesením ze dne 29. 7. 2010, sp. zn. 10 To 
370/2010, podle § 148 odst. 1 písm. c) tr. ř. stížnost obviněného jako 
nedůvodnou zamítl.

Ministr spravedlnosti podal podle § 266 odst. 1 tr. ř. ve prospěch obviněného 
J. D. stížnost pro porušení zákona, a to proti usnesení Krajského soudu v 
Hradci Králové ze dne  29. 7. 2010, sp. zn. 10 To 370/2010.

Stěžovatel je toho názoru, že usnesením Krajského soudu v Hradci Králové ze dne 
29. 7. 2010, sp. zn. 10 To 370/2010, byl porušen zákon v ustanoveních § 147 
odst. 1 a § 148 odst. 1 písm. c) tr. ř. a v řízení předcházejícím v ustanovení 
§ 419 tr. zákoníku v neprospěch obviněného J. D.

Okresní soud v Náchodě odůvodnil zamítnutí návrhu obviněného tím, že ustanovení 
§ 19 tr. zákoníku se vztahuje pouze na případy, kdy dříve odsouzený skutek 
nenaplňuje zákonné znaky skutkové podstaty žádného trestného činu uvedeného ve 
zvláštní části nového trestního zákoníku. Naproti tomu skutky, jichž se 
obviněný dopustil, byly trestné i podle nového tr. zákoníku, a to jako přečin 
maření výkonu úředního rozhodnutí a vykázání podle § 337 odst. 1 písm. a) tr. 
zákoníku. S touto argumentací se plně ztotožnil i krajský soud.

Předmětná otázka byla však následně řešena stanoviskem trestního kolegia 
Nejvyššího soudu České republiky ze dne 21. 10. 2010, sp. zn. Tpjn 302/2010, se 
závěrem, že aplikace ustanovení § 419 tr. zákoníku nevyžaduje, aby posuzovaný 
čin nenaplňoval zákonné znaky skutkové podstaty žádného trestného činu 
uvedeného ve zvláštní části nového trestního zákoníku. Proto se v tomto 
ustanovení předpokládaný postup při poměrném zkracování úhrnného nebo 
souhrnného trestu uplatní jak u vícečinného souběhu, tak u souběhu 
jednočinného, například v případě úhrnného trestu uloženého před 1. 1. 2010 za 
trestné činy podle § 171 odst. 1 písm. c) tr. zák. a § 180d tr. zák., i když 
takový čin po 1. 1. 2010 zůstává trestným podle § 337 odst. 1 písm. a) tr. 
zákoníku.

Okresní soud měl tedy návrhu obviněného vyhovět a uložený trest mu podle § 419 
tr. zákoníku poměrně zkrátit. Pokud tak neučinil, porušil zákon v neprospěch 
obviněného v ustanovení § 419 tr. zákoníku. Toto pochybení nenapravil ani 
krajský soud, když ke stížnosti obviněného usnesení okresního soudu nezrušil. 
Zamítnutím stížnosti jako nedůvodné pak krajský soud navíc porušil zákon v 
neprospěch obviněného i v ustanoveních § 147 odst. 1 a § 148 odst. 1 písm. c) 
tr. ř.

V závěru podané stížnosti pro porušení zákona proto navrhl, aby Nejvyšší soud 
podle § 268 odst. 2 tr. ř. vyslovil, že usnesením Krajského soudu v Hradci 
Králové ze dne 12. 11. 2009, sp. zn. 10 To 402/2009, byl v neprospěch 
obviněného J. D. porušen zákon v ustanovení § 419 tr. zákoníku a v řízení 
předcházejícím též v ustanovení § 2 odst. 5, odst. 6 tr. ř. Podle § 269 odst. 2 
tr. ř. aby zrušil napadené usnesení a zrušil také další rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu. Dále aby podle § 270 odst. 1 tr. ř. přikázal Krajskému soudu 
v Hradci Králové, aby věc znovu projednal a rozhodl.

Nejvyšší soud podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen, a to ve směru vytýkaném 
ministrem spravedlnosti.

Od 1. 1. 2010 je účinný nový trestní zákoník (zák. č. 40/2009 Sb. ve znění 
novely). Podle § 419 tr. zákoníku trest uložený přede dnem nabytí účinnosti 
trestního zákoníku za čin, který není trestným činem podle tohoto zákona, 
popřípadě jeho nevykonaný zbytek, se nevykoná. Ustanovení o souhrnném trestu se 
v takovém případě neužije. Byl-li za takový čin  a sbíhající se trestný čin 
uložen úhrnný nebo souhrnný trest, soud trest poměrně zkrátí; přitom přihlédne 
ke vzájemnému poměru závažnosti činů, které ode dne nabytí účinnosti tohoto 
zákona nejsou trestnými činy, a sbíhajících se trestných činů.

V přezkoumávaném případě obviněného J. D. se bezpochyby jedná o situaci 
předpokládanou citovaným ustanovením § 419 tr. zákoníku. Obviněný byl odsouzen 
rozsudkem Okresního soudu v Náchodě ze dne 14. 7. 2009, sp. zn. 11 T 67/2009, 
ve spojení s rozsudkem Krajského soudu v Hradci Králové ze dne 12. 11. 2009, 
sp. zn. 10 To 402/2009, tedy před nabytím účinnosti trestního zákoníku, za 
souběh trestných činů řízení motorového vozidla bez řidičského oprávnění podle 
§ 180d tr. zák., který není trestným činem podle trestního zákoníku č. 40/2009 
Sb., maření výkonu úředního rozhodnutí a vykázání podle § 171 odst. 1 písm. c) 
tr. zák. a podílnictví podle § 251 odst. 1 tr. zák., které mají v platné právní 
úpravě svůj ekvivalent v ustanovení § 337 odst. 1 písm. a) tr. zákoníku a v 
ustanovení § 214 odst. 1 písm. a) tr. zákoníku, tedy jsou trestnými činy i 
podle trestního zákoníku č. 40/2009 Sb., k souhrnnému trestu odnětí svobody v 
trvání 6 (šesti) měsíců, pro jehož výkon byl podle § 39a odst. 2 písm. b) tr. 
zák. zařazen do věznice s dozorem. Podle § 49 odst. 1 a § 50 odst. 1 tr. zák. 
mu byl dále uložen trest zákazu činnosti spočívající v zákazu řízení motorových 
vozidel na dobu 30 měsíců.

Usnesením Okresního soudu v Náchodě ze dne 16. 12. 2009, sp. zn. 11 T 67/2009, 
byla obviněnému podle § 323 odst. 1 tr. ř.  zamítnuta žádost o odklad výkonu 
trestu odnětí svobody v trvání šesti měsíců, který mu byl uložen rozsudkem 
Okresního soudu v Náchodě ze dne 14. 7. 2009, sp. zn. 11 T 67/2009, ve spojení 
s rozsudkem Krajského soudu v Hradci Králové ze dne 12. 11. 2009, sp. zn. 10 To 
402/2009, a byla mu uložena povinnost nastoupit výkon uloženého trestu 17. 12. 
2009. Obviněný J. D. výkon trestu nastoupil dne 8. 1. 2010. Obviněný tak 
nastoupil výkon trestu po 1. 1. 2010, t. j. za účinnosti zákona č. 40/2009 Sb., 
a bylo povinností soudu s ohledem na stěžovatelem zmiňované stanovisko 
trestního kolegia Nejvyššího soudu ze dne 21. 10. 2010, sp. zn. Tpjn 302/2010, 
na daný případ aplikovat ustanovení § 419 tr. zákoníku v tom smyslu, že 
obviněnému měl být podle vzájemného poměru závažnosti spáchaných činů poměrně 
zkrácen uložený trest. Důvodem takového postupu je skutečnost, že trestný čin 
řízení motorového vozidla bez řidičského oprávnění podle § 180d tr. zák., na 
rozdíl od trestného činu maření výkonu úředního rozhodnutí a vykázání podle § 
171 odst. 1 písm. c) tr. zák. a trestného činu podílnictví podle § 251 odst. 1 
tr. zák., již není v nově přijatém trestním zákoníku uveden.

Na tomto místě je třeba zdůraznit, že pokud při aplikaci ustanovení § 419 tr. 
zákoníku došlo k určitým nejasnostem či nesprávnostem, stalo se tak nepochybně 
z důvodu počátečních výkladových problémů, zda v předmětném ustanovení obsažený 
pojem čin je třeba klást na roveň pojmu skutek, či pojmu trestný čin. Převážil 
nakonec názor, že ustanovení § 419 tr. zákoníku má pod pojmem čin nepochybně na 
mysli pojem trestný čin, který se v něm v dané souvislosti též výslovně 
objevuje a není tudíž důvod, aby bylo přistoupeno k výkladu opačnému.

Nejvyšší soud proto podle § 268 odst. 2 tr. ř. vyslovil, že pokud Okresní soud 
v Náchodě svým usnesením ze dne 7. 7. 2010, sp. zn. 2 T 67/2009, nepostupoval v 
souladu s výše uvedeným výkladem ustanovení § 419 tr. zákoníku, porušil v tomto 
ustanovení zákon. Jestliže se následně Krajský soud v Hradci Králové v usnesení 
ze dne 29. 7. 2010, sp. zn. 10 To 370/2010, ztotožnil se závěry obsaženými v 
usnesení Okresního soudu v Náchodě, sp. zn. 2 T 67/2009, a stížnost obviněného 
jako nedůvodnou zamítl, porušil zákon v ustanoveních § 147 odst. 1 a § 148 
odst. 1 písm. c) tr. ř. V obou případech byl zákon porušen v neprospěch 
obviněného J. D.

Podle § 269 odst. 2 tr. ř. pak Nejvyšší soud obě tato usnesení soudů nižších 
stupňů zrušil, a to včetně všech dalších rozhodnutí, na tato usnesení obsahově 
navazujících, pokud vzhledem ke změně, k níž došlo zrušením, pozbyla podkladu. 
Věc pak byla podle § 270 odst. 1 tr. ř. přikázána Okresnímu soudu v Náchodě, 
aby ji v potřebném rozsahu znovu projednal a rozhodl.

Podle § 270 odst. 4 tr. řádu je orgán, jemuž byla věc Nejvyšším soudem 
přikázána, vázán právním názorem, který v tomto rozsudku vyslovil Nejvyšší 
soud, a je povinen provést ty procesní úkony, jejichž provedení Nejvyšší soud 
nařídil.

Poučení:  Proti tomuto rozhodnutí není opravný prostředek přípustný.

V Brně dne  27. července 2011

Předseda senátu:
JUDr. Petr  Š a b a t a
