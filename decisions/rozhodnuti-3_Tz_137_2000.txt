Soud: Nejvyšší soud

Spisová značka: 3 Tz 137/2000

Datum rozhodnutí: 29.06.2000

Typ rozhodnutí: Rozsudek




3 Tz 137/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal dne 29. června 2000 v senátě složeném z 
předsedy JUDr. Antonína Draštíka a soudců JUDr. Eduarda Teschlera a JUDr. 
Jindřicha Fastnera stížnost pro porušení zákona podanou ministrem spravedlnosti 
v neprospěch obviněného M. P., proti usnesení vyšetřovatele Policie ČR, 
Krajského úřadu vyšetřování v Brně ze dne 7. 1. 2000, č. j. ČVS:KVV 667/20-96 
Pav., a podle  § 268 odst. 2, § 269 odst. 2 a § 270 odst. 1 tr. ř., za splnění 
podmínek ustanovení § 272 tr. ř., rozhodl  t a k t o :

	Pravomocným usnesením vyšetřovatele Policie ČR, Krajského úřadu 
vyšetřování v Brně ze dne 7. 1. 2000, č. j. ČVS:KVV 667/20-96 Pav.,   b y l    
p o r u š e n   z á k o n v ustanoveních § 2 odst. 5, 6, § 172 odst. 1 písm. b) 
a § 270 odst. 4 tr. ř. ve prospěch obviněného M. P.

	Napadené usnesení   s e   z r u š u j e .

	Zrušují se také další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

	Vyšetřovateli Policie ČR, Krajského úřadu vyšetřování v Brně   s e   p 
ř i k a z u j e , aby věc v potřebném rozsahu znovu projednal a rozhodl.

Odůvodnění:

Shora označeným usnesením vyšetřovatele Policie ČR, Krajského úřadu vyšetřování 
v Brně, bylo podle § 172 odst. 1 písm. b) tr. ř. rozhodnuto o zastavení 
trestního stíhání obviněného M. P.  pro trestný čin zpronevěry podle § 248 
odst. 1, 4 tr. zák., jehož se měl dopustit v podstatě tak, že v období od ledna 
1992 do října 1994 jako soukromý podnikatel zlatník - rytec, vlastnící firmu M. 
P., se sídlem B., B. 18 a současně v téže době jako předseda představenstva 
družstva K. B., se sídlem B., O. 27, postupně odebral a neuhradil celkem 
5.350,51 g zlata v hodnotě 1.284.122,40 Kč, které v rozporu se stanoveným 
určením a v rozporu se směrnicí družstva K. B. o hospodaření s drahými kovy 
použil bez vědomí družstva k jinému účelu. Toto usnesení nabylo právní moci již 
dne 18. 1. 2000, byť na napadeném usnesení je nesprávně vyznačeno jako datum 
právní moci den 24. 1. 2000.  

Zastavení trestního stíhání vyšetřovatel odůvodnil v podstatě tím, že ani po 
doplnění vyšetřování v rámci závazných pokynů Nejvyššího soudu obsažených v 
jeho rozhodnutí ze dne 5. 5. 1999, sp. zn. 6 Tz 31/99, nelze dospět k závěru, 
že obviněný M. P.   naplnil skutkovou podstatu stíhaného trestného činu, 
popřípadě některého jiného trestného činu, takže stíhaný skutek není trestným 
činem a není důvod k postoupení věci. Konkrétně pak vyšetřovatel poukázal na 
to, že z provedených důkazů vyplývá, že obviněný odebral předmětné množství 
zlata od družstva K.  B. Rovněž je zřejmé, že obviněný z tohoto zlata vyráběl 
zlaté výrobky, které dodával a fakturoval zpět družstvu K.  , které obviněnému 
proplácelo jak práci, tak zlatý materiál. Je skutečností, že obviněný řádně 
vykazoval odebrané množství zlatého materiálu a za tento materiál v průběhu 
posuzované doby nic neplatil. Ovšem odběry zlata nepopírá, nechtěl je zatajit a 
celou záležitost bral jako určitou formu půjčky od družstva, v němž tehdy  
zastával funkci předsedy. Protože obviněný nakládal se zlatým materiálem v 
souladu s účelem, pro který mu byl svěřen, nemůže se jednat o trestný čin 
zpronevěry, a to i za situace, že s obviněným jako se zlatníkem nebyla uzavřena 
dohoda o dodávkách a vyúčtování zlatého materiálu a i když za zlatý materiál 
družstvu ničeho nezaplatil. Nejde také o žádný jiný trestný čin, neboť obviněný 
nikoho neuváděl v omyl, když pouze v důsledku nedostatečného kontrolního 
systému docházelo k tomu, že mu kromě práce byl družstvem v ceně zlatého 
výrobku proplácen i zlatý materiál, který předtím od družstva obdržel, aniž jej 
zaplatil. Vyšetřovatel má zato, že se jedná pouze o neúmyslnou chybu při 
vyhotovování faktur, a proto bylo opětovně rozhodnuto o zastavení trestního 
stíhání. 

Proti tomuto usnesení vyšetřovatele Policie ČR, Krajského úřadu vyšetřování v 
Brně, podal ministr spravedlnost ve lhůtě uvedené v ustanovení § 272 tr. ř. 
(tj. dne 2. 6. 2000) u Nejvyššího soudu České republiky stížnost pro porušení 
zákona v neprospěch obviněného. Ministr spravedlnosti České republiky poukázal 
na to, že vyšetřovatel opětovně postupoval v rozporu s ustanovením § 2 odst. 5, 
6 tr. ř. ve vztahu k ustanovení § 172 odst. 1 písm. b) tr. ř. Zdůraznil, že po 
zrušení předchozího rozhodnutí o zastavení trestního stíhání se vyšetřovatel 
důsledně nezabýval naplněním všech pokynů obsažených v rozsudku Nejvyššího 
soudu, sp. zn. 6 Tz 31/99, ze dne 5. 5. 1999 a v podstatě nerespektoval 
Nejvyšším soudem vyslovený závazný právní názor. Zdůraznil, že vyšetřovatel ani 
neprovedl veškeré důkazy, jejichž provedení výslovně nařídil Nejvyšší soud.  Na 
základě toho opětovné rozhodnutí o zastavení trestního stíhání obviněného M. 
P.  je nejen předčasné, ale i v rozporu se zákonem. Dosavadním vyšetřováním 
nebyly spolehlivě objasněny všechny skutečnosti potřebné pro náležité zjištění 
skutkového stavu a závěr vyšetřovatele, že stíhaný skutek nenaplňuje znaky 
skutkové podstaty žádného trestného činu je též v rozporu i s důkazy již dosud 
opatřenými. Ministr spravedlnosti pak podrobně rozvedl mechanismus spolupráce 
družstva K.  s jednotlivými zlatníky, a to i ve vztahu k obviněnému M. P. 
Zdůraznil, že obviněný bezesmluvně odebíral od družstva zlatý materiál, aniž 
odebrané zlato  platil a poté tento materiál zapracovaný do zlatých výrobků 
dodával zpětně družstvu, přičemž družstvu fakturoval i cenu zlatého materiálu. 
Na základě toho mu družstvo proplácelo nejen jeho práci, ale také dodaný zlatý 
materiál. Dále ministr spravedlnosti poukázal na to, že vyšetřovatel neprovedl 
dostatečné šetření ve vztahu k tomu, zda obviněný zlatý materiál obdržený od 
družstva použil výhradně na výrobky dodané družstvu, popřípadě, zda tento 
materiál (jeho část) nepoužil na zakázkovou činnost pro jiné osoby. Ministr 
spravedlnosti opětovně poukázal na obsah a závěry předchozího rozhodnutí 
Nejvyššího soudu a z nich podrobně citoval konkrétní pokyny uložené 
vyšetřovateli, směřující k náležitému objasnění skutkového stavu věci, včetně 
závazného právního názoru Nejvyššího soudu ohledně možné právní kvalifikace 
stíhaného skutku a zachování totožnosti skutku.

V závěru stížnosti pro porušení zákona ministr spravedlnosti navrhl, aby 
Nejvyšší soud vyslovil, že napadeným usnesením byl v ustanovení § 2 odst. 5, 6 
a § 172 odst. 1 písm. b) tr. ř. porušen zákon ve prospěch obviněného M. P., aby 
Nejvyšší soud napadené usnesení zrušil, a dále aby postupoval podle § 270 odst. 
1 tr. ř., tj. přikázal věc vyšetřovateli Policie ČR, Krajského úřadu 
vyšetřování v Brně k novému projednání a rozhodnutí. 

Nejvyšší soud České republiky přezkoumal na podkladě stížnosti pro porušení 
zákona podle § 267 odst. 1 tr. ř. správnost výroku napadeného usnesení, jakož i 
řízení, které mu předcházelo a poté shledal, že skutečně zákon byl porušen, a 
to v podstatě v tom směru a rozsahu, jak je uvedeno ve stížnosti pro porušení 
zákona. 

Podle § 2 odst. 5 tr. ř. postupují orgány činné v trestním řízení tak, aby byl 
zjištěn skutkový stav věci, o němž nejsou důvodné pochybnosti, a to v rozsahu 
potřebném pro jejich rozhodnutí. Bez návrhu stran objasňují stejně pečlivě 
okolnosti svědčící ve prospěch i v neprospěch obviněného. 

Podle § 2 odst. 6 tr. ř. platí, že orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu  jednotlivě i v jejich souhrnu.

K zastavení trestního stíhání v přípravném řízení z důvodu uvedeného v 
ustanovení § 172 odst. 1 písm. b) tr. ř. přistoupí vyšetřovatel jen tehdy, 
je-li  zjištěno, že stíhaný skutek není trestným činem a současně není důvod k 
postoupení věci.

Dále je třeba připomenout, že podle § 270 odst. 4 tr. ř. orgán, jemuž byla věc 
přikázána rozhodnutím Nejvyššího soudu o stížnosti pro porušení zákona, je 
vázán právním názorem, který vyslovil ve věci Nejvyšší soud a je povinen 
provést procesní úkony, jejichž provedení Nejvyšší soud nařídil.

Výše citovanými zákonnými ustanoveními se však vyšetřovatel v posuzované věci, 
zvláště pak poté, co mu byla tato věc Nejvyšším soudem přikázána k novému 
projednání a rozhodnutí, důsledně neřídil. 

Především je třeba zdůraznit, že vyšetřovatel zastaví trestní stíhání z důvodu 
uvedeného v ustanovení § 172 odst. 1 písm. b) tr. ř. v přípravném řízení jedině 
tehdy, nejsou-li žádné pochybnosti o tom, že stíhaný skutek nevykazuje zákonné 
znaky žádné skutkové podstaty trestného činu. Přitom závěr vyšetřovatele, že se 
nejedná o trestný čin a že je tedy nutno zastavit trestní stíhání se musí 
spolehlivě opírat o výsledky dokazování, jež bylo provedeno v dostatečném 
rozsahu, přičemž vykonané důkazy byly vyhodnoceny způsobem předpokládaným 
zákonem. Již na tomto místě musí Nejvyšší soud konstatovat, že v posuzované 
věci si vyšetřovatel pro takový závěr předpoklady nevytvořil, neboť nejenže 
neprovedl všechny dostupné a k náležitému objasnění věci potřebné důkazy (§ 2 
odst. 5 tr. ř.), ale i při hodnocení dosud vykonaných důkazů nepostupoval v 
intencích § 2 odst. 6 tr. ř.  

Základní příčina tohoto pochybení vyšetřovatele se odvíjí už od toho, že 
především nedostatečně respektoval shora již citované ustanovení § 270 odst. 4 
tr. ř. Z tohoto pohledu podstata pochybení vyšetřovatele spočívá tedy v tom, 
že  jednak neprovedl veškeré procesní úkony (důkazy), jejichž provedení nařídil 
Nejvyšší soud v předchozím rozhodnutí o stížnosti pro porušení zákona, jednak 
namísto toho, aby se řídil závazným právním názorem Nejvyššího soudu ohledně 
možné právní kvalifikace stíhaného skutku (samozřejmě za předpokladu, že 
vyšetřovatel provede uložené procesní úkony a vytvoří si tak základní podmínky 
pro náležité skutkové zjištění), tak nepřípustným způsobem s těmito právními 
názory polemizoval.

V rámci realizace pokynů Nejvyššího soudu vyšetřovatel sice vyslechl celkem 
jedenáct  svědků a obviněného, vyžádal některé nové listinné důkazy  a opatřil 
znalecký posudek, nicméně ani v tomto ohledu nezaměřil dokazování na objasnění 
těch skutkových okolností,  které jsou podstatné pro řádné zjištění skutkového 
stavu a pro posouzení věci. Obviněného a ani svědky v zásadě nevyslechl k těm 
okolnostem, které, jak patrno z odůvodnění předchozího rozsudku Nejvyššího 
soudu, měly být jejich výslechem zjišťovány. Jestliže obhajoba obviněného v 
podstatě spočívá ve tvrzení, že jako předseda družstva K.  B.  se s ostatními 
členy vedení tohoto družstva (obviněný v tomto směru zmiňuje svědky B.,  Z., H. 
a K.) dohodl na tom, že odebraný zlatý materiál uhradí až po skončení svého 
funkčního období předsedy družstva, tak bylo nutné tyto osoby, a popřípadě i 
všechny další odpovědné pracovníky družstva, k této obhajobě podrobně  
vyslechnout. Ostatně opětovný výslech svědků B. A Z.  a výslech svědků K. a H., 
kteří dosud nebyli vyslechnuti, nařídil i Nevyšší soud (str. 7 první odstavec 
shora již citovaného rozsudku Nejvyššího soudu). Vyšetřovatel však tyto pokyny 
nesplnil, neboť výše označené svědky v rámci došetření vůbec nevyslechl. Pokud 
vyšetřovatel provedl opětovný výslech obviněného, tak jeho výslech nezaměřil na 
objasnění těch okolností případu, jejichž náležité zjištění nařídil už Nejvyšší 
soud. Např. k otázce údajné existence smlouvy z roku 1991, popř. 1992 mezi 
obviněným a družstvem K.   o odběru zlatého materiálu a způsobu jeho úhrady. 
Obviněný nebyl vyslechnut k tomu, kdo a kdy s ním tuto dohodu uzavíral, v 
kolika vyhotoveních, kde se tato dohoda, popř. její stejnopisy nachází atd. 
Naproti tomu zůstalo blíže neověřeno tvrzení obviněného, že mu ze strany 
družstva K.   byl pravidelně fakturován odebraný zlatý materiál, byť ve 
znaleckém posudku znalce J. Ch. (č. l. 333 spisu) je uvedena faktura družstva 
K.   - doklad č. 7190 ze dne 31. 12. 1993 na celkem 1600 g zlata. K tomu nebyl 
nikdo z odpovědných pracovníků družstva dostatečně vyslechnut. Již výše bylo 
uvedeno, že v rozporu s pokyny obsaženými v předchozím rozsudku Nejvyššího 
soudu nebyli vyslechnuti všichni odpovědní vedoucí pracovníci družstva z 
posuzovaného období, zvláště pak k tvrzení obviněného o existenci dohody, podle 
níž obviněný za odebraný zlatý materiál nemusel družstvu platit s tím, že dluh 
uhradí až po skončení výkonu funkce předsedy družstva. Nebylo zjišťováno, zda 
taková dohoda skutečně byla uzavřena, kdo ji za družstvo s obviněným uzavřel, 
jaký je její obsah a v jaké formě byla uzavřena. Stejně tak zůstalo 
neobjasněno, na základě jakých skutečností byly obviněnému ze strany družstva 
K.   propláceny jím dodávané zlaté výrobky včetně zlatého materiálu, který 
obviněný odebral od družstva K.  , aniž jej zaplatil. Je zřejmé, že obviněný 
fakturoval své výrobky včetně zlatého materiálu a družstvo mu takto 
fakturovanou cenu bez dalšího proplácelo. Je třeba zjistit, zda se tento postup 
opíral o dohodu mezi družstvem a obviněným, popř. zda tato praxe byla v 
družstvu běžná i ve vztahu k ostatním zlatníkům, kteří odebírali od družstva 
zlato a aniž odebrané zlato družstvu zaplatili, tak v ceně zlatého výrobku 
účtovali a dostali zaplaceno i neuhrazený zlatý materiál.

 Závěr vyšetřovatele, že ze strany obviněného se jednalo o neúmyslnou chybu ve 
fakturaci ovšem nemá žádnou oporu v dosud provedených důkazech a je dokonce i v 
rozporu s obhajobou samotného obviněného (č. l. 13, 17 spisu). Je třeba 
připomenout, že vyšetřovatel ani v tomto ohledu nerespektoval závazný pokyn 
Nejvyššího soudu, když k objasnění okolností shora naznačených nevyslechl 
odpovědné pracovníky tehdejšího obchodního oddělení družstva K. Rovněž výslech 
svědkyně Jedličkové proveden nebyl, ačkoliv Nejvyšší soud její výslech výslovně 
požadoval.

Znovu je třeba upozornit, a stížnost pro porušení zákona na to též poukazuje, 
na nepodloženost úvah vyšetřovatele, které vychází jen z tvrzení obviněného, že 
zlatý materiál mu byl vlastně družstvem bezúplatně zapůjčen po celou dobu, co 
vykonával funkci předsedy družstva a že po tuto dobu nebyl povinen jej zaplatit 
(vyúčtovat). Již výše bylo uvedeno, že vyšetřovatel neopatřil dostatek podkladů 
k objasnění této otázky a stejně tak zůstala neobjasněna opodstatněnost  
způsobu fakturace výrobků, které obviněný družstvu dodával. Bez povšimnutí 
zůstaly i výtky Nejvyššího soudu stran náležitého zjištění množství odebraného 
a nezaplaceného zlatého materiálu obviněným v posuzované době a to, zda veškerý 
odebraný zlatý materiál použil výhradně na výrobky dodané družstvu K., či 
nikoliv (srov. str. 5 shora citovaného rozsudku Nejvyššího soudu). Místo 
opatření náležitých skutkových podkladů provedením takového dokazování, které 
by ve smyslu pokynů Nejvyššího soudu skutečně směřovalo k řádnému objasnění 
věci, a poté, místo důsledného respektování závazných právních názorů 
vyslovených Nejvyšším soudem v předchozím rozhodnutí (srov. zejména str. 5-7), 
se vyšetřovatel v posuzované věci po opatření některých důkazů  zaměřil na 
nepatřičnou polemiku s právními názory vyslovenými Nejvyšším soudem.

Nejvyšší soud pokládá přitom za potřebné zdůraznit, že za skutkových 
předpokladů podrobně rozvedených v předchozím rozhodnutí Nejvyššího soudu je 
zřejmé, jakými právními úvahami se měl vyšetřovatel řídit při zvažování otázky 
možného právního posouzení stíhaného skutku. S ohledem na to, že v mezidobí (t. 
j. od zmiňovaného rozhodnutí Nejvyššího soudu) nedošlo, a to  ani v důsledku 
byť kuse vykonaného dokazování, k žádné zásadnější  změně skutkových nebo 
právních okolností, může Nejvyšší soud v tomto rozhodnutí dále v podrobnostech 
již zcela odkázat na přiléhavé, výstižné a instruktivní předchozí rozhodnutí o 
stížnosti pro porušení zákona, se kterým se plně ztotožňuje.

Ve shodě s předchozím rozhodnutím Nejvyššího soudu lze i nyní uzavřít, že za 
daného stavu dokazování ve věci učinil vyšetřovatel meritorní rozhodnutí o 
zastavení trestního stíhání podle § 172 odst. 1 písm. b) tr. ř. v evidentním 
rozporu se zákonem. Proto Nejvyšší soud na základě všech shora již uvedených 
skutečností podle § 268 odst. 2 tr. ř. vyslovil, že napadeným usnesením 
vyšetřovatele Policie ČR, Krajského úřadu vyšetřování v Brně byl ve prospěch 
obviněného porušen zákona v ustanoveních § 2 odst. 5, 6, § 172 odst. 1 písm. 
b)  a § 270 odst. 4 tr. ř.  

Při splnění podmínek uvedených v ustanovení § 272 tr. ř. pak Nejvyšší soud 
podle § 269 odst. 2 tr. ř.  napadené usnesení zrušil a současně zrušil i další 
rozhodnutí na zrušené rozhodnutí obsahově navazující, pokud vzhledem ke změně k 
níž zrušením došlo, pozbyla podkladu. Poté podle § 270 odst. 1 tr. ř. Nejvyšší 
soud opětovně přikázal vyšetřovateli Policie ČR, Krajského úřadu vyšetřování v 
Brně, aby věc znovu v potřebném rozsahu projednal a rozhodl. V dalším řízení 
vyšetřovatel při důsledném respektování výše již citovaného ustanovení § 270 
odst. 4 tr. ř.  provede všechny procesní úkony, jejichž provedení vyplývá jak z 
tohoto, tak i z předcházejícího rozsudku Nejvyššího soudu, přičemž je vázán 
právním názorem vysloveným Nejvyšším soudem.  

Poučení: Proti tomuto rozsudku není stížnost pro porušení zákona přípustná.

V Brně dne 29. června 2000

  Předseda senátu:

JUDr. Antonín Draštík
