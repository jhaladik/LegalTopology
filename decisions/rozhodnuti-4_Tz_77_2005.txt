Soud: Nejvyšší soud

Spisová značka: 4 Tz 77/2005

Datum rozhodnutí: 28.07.2005

Typ rozhodnutí: Rozsudek




4 Tz 77/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 

28. července 2005 v senátě složeném z předsedy JUDr. Juraje Malika a soudců  

JUDr. Danuše Novotné a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného F. H., proti pravomocnému 
usnesení bývalého Vojenského obvodového soudu Olomouc ze dne 27. 3. 1991, čj. 2 
Rtv 28/91-8, 

a rozhodl podle § 268  odst. 2, § 269 odst. 2 a § 270  odst. 1 tr. ř., takto:

Citovaným usnesením byl v ustanovení § 1  odst. 1, odst. 2 zák. č. 119/1990 
Sb., o soudní rehabilitaci,  a v řízení, které mu předcházelo, v ustanoveních § 
2 odst. 5, odst. 6 tr. ř. ve znění účinném do 31. 12. 1991, porušen zákon v 
neprospěch obviněného F. H.

Toto usnesení se v celém rozsahu zrušuje, a to spolu se všemi na něj obsahově 
navazujícími rozhodnutími, pokud vzhledem ke změně, k níž došlo zrušením, 
pozbyla podkladu, včetně rozsudku bývalého Vojenského obvodového soudu Olomouc 
ze dne 27. 3. 1991, čj. Rtv 28/91-13.

Okresnímu soudu v Olomouci se přikazuje, aby věc v potřebném rozsahu znovu 
projednal a rozhodl.     

O d ů v o d n ě n í :

Ve výroku citovaným usnesením bývalý Vojenský obvodový soud Olomouc rozhodl o 
návrhu obviněného F. H. na soudní rehabilitaci tak, že tento obviněný je 
účasten soudní rehabilitace podle § 4 písm. c) (správně písm. e/)  zák. č. 
119/1990 Sb.,

o soudní rehabilitaci, a rozsudek bývalého Vojenského obvodového soudu Olomouc 
ze dne 15. 3. 1978, sp. zn. 3 T 26/78, podle § 14 odst 1 písm. f) zák. č. 
119/90 Sb., o soudní rehabilitaci,  zrušil v celém výroku o trestu odnětí 
svobody a způsobu jeho výkonu. Současně zrušil i rozhodnutí na uvedený výrok 
obsahově navazující. Toto usnesení nabylo právní moci dnem 27. 3. 1991, když 
jak obviněný tak tehdejší vojenský obvodový prokurátor se práva stížnosti 
vzdali. V následném novém hlavním líčení dne 27. 3. 1991 pak tento soud 
rozsudkem čj. Rtv 28/91-13 rozhodl tak, že při nezměněném výroku o vině 
trestným činem nenastoupení služby v ozbrojených silách podle § 269 odst. 1 tr. 
zák., jak je uveden v rozsudku bývalého Vojenského obvodového soudu Olomouc ze 
dne 15. 3. 1978, sp. zn. 3 T 26/78, ve spojení s usnesením bývalého Vyššího 
vojenského soudu Tábor ze dne 6. 4. 1978, sp. zn. 1 To 72/78, se v trestní věci 
obviněného F. H. podle § 24 odst. 1 písm. a) tr. zák. upouští od jeho 
potrestání. Tento rozsudek nabyl právní moci dnem vyhlášení.

Proti pravomocnému usnesení býv. Vojenského obvodového soudu  Olomouc ze dne 
27. 3. 1991, čj. 2 Rtv 28/91-8, podal ministr spravedlnosti ve prospěch 
obviněného F. H. stížnost pro porušení zákona. Bývalému Vojenskému obvodovému 
soudu v Brně (správně Olomouc)   vytýká, že v rámci rehabilitačního řízení 
nepostupoval důsledně podle zákona č. 119/1990 Sb., jehož smyslem bylo 
rehabilitovat, a to nejen právně ale i morálně co nejvíce těch, kteří v období 
totalitního režimu trpěli a byli pronásledování. Nebylo přiměřeně vzato v úvahu 
ani základní právo obviněného vyplývající z čl. 18 Všeobecné deklarace lidských 
práv (čl. 15 odst. 1 Listiny základních práv a svobod), tedy právo na svobodu 
svědomí, které nelze zaměňovat se svobodou víry, ani se svobodou náboženskou, 
zejména když motiv jednání pod imperativem svědomí je v případě odmítání 
vojenské služby nutno považovat za určující. V té souvislosti se ministr 
spravedlnosti odvolal na nález Ústavního soudu ČR sp. zn. II. ÚS 187/2000, 
podle něhož nelze v těchto případech rehabilitaci zužovat pouze na výrok o 
trestu a ponechat bez povšimnutí výrok o vině. Na základě toho navrhl, aby 
Nejvyšší soud podle § 268 odst. 2 tr. ř. vyslovil, že usnesením býv. Vojenského 
obvodového soudu Olomouc ze dne 27. 3. 1991, čj. 2 Rtv 28/91-8, byl v 
neprospěch obviněného F. H. porušen zákon v ustanovení § 1 odst. 1, odst. 2 
zákona č. 119/1990 Sb., o soudní rehabilitaci, ve znění zákona č. 47/1991 Sb., 
a v ustanovení § 2 odst. 6 tr. ř. ve vztahu k ustanovení § 269 odst. 1 tr. 
zák., aby podle § 269 odst. 2 tr. ř. toto usnesení zrušil a současně zrušil 
také všechna rozhodnutí na uvedené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu a dále postupoval 
podle § 270 odst. 1, případně podle § 271 odst. 1 tr. ř.

Obhájce obviněného v písemném vyjádření uvedl, že stížnost pro porušení zákona 
pokládá za oprávněnou a navrhl, aby Nejvyšší soud vyslovil porušení zákona 
nejen ve smyslu podané stížnosti, ale též  v ustanovení § 14 odst. 1 písm. d) 
zák. č. 119/1990 Sb., a v ustanovení § 2 odst. 5 tr. ř., v tehdy platném znění. 
Zároveň navrhl, aby jako obsahově navazující zrušené rozhodnutí byl označen 
zejména rozsudek bývalého Vojenského obvodového soudu  Olomouc ze dne 27. 
března 1991, sp. zn. 2 Rtv 28/91.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění zákona 
č. 47/1991 Sb. (dále též jen „rehabilitační zákon“) účelem tohoto zákona  je 
zrušit odsuzující  soudní rozhodnutí za činy,  které   v  rozporu  s   
principy  demokratické  společnosti respektující občanská  politická práva a 
svobody zaručené ústavou a vyjádřené v mezinárodních dokumentech a 
mezinárodních právních normách zákon označoval za trestné, umožnit rychlé  
přezkoumání případů osob takto protiprávně odsouzených  v důsledku porušování 
zákonnosti  na  úseku   trestního  řízení, odstranit  nepřiměřené tvrdosti  v 
používání  represe,  zabezpečit  neprávem  odsouzeným osobám  společenskou  
rehabilitaci  a  přiměřené hmotné odškodnění a umožnit  ze  zjištěných   
nezákonností  vyvodit  důsledky  proti osobám, které platné zákony vědomě nebo 
hrubě porušovaly. Podle odst. 2 cit. zák. ustanovení činy, které  směřovaly k 
uplatnění  práv a svobod  občanů zaručených ústavou  a vyhlášených ve  
Všeobecné deklaraci lidských práv a v  navazujících  mezinárodních   paktech  
o  občanských a politických  právech,  byly  československými  trestními  
zákony prohlášeny   za   trestné   v   rozporu   s   mezinárodním  právem a 
mezinárodnímu  právu  odporovalo  také  jejich  trestní  stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 písm. e) 
tohoto zákona přezkumné  řízení bylo možno konat  ve věcech, v nichž bylo v  
době od 25. února 1948 do  1. ledna 1990 vyhlášeno odsuzující  soudní 
rozhodnutí,  jež nabylo  právní moci,  pro jiné zločiny,  trestné činy,  
přečiny nebo  přestupky neuvedené  v § 2, spáchané po 5. květnu 1945, mimo jiné 
též  pro  trestný  čin  nenastoupení služby v ozbrojených silách podle § 269 
odst. 1 tr. zák. ve znění zák. č. 45/1973 Sb. Býv. Vojenský obvodový soud v 
Olomouci, který v této věci přezkumné řízení podle rehabilitačního zákona na 
základě žádosti obviněného F. H. prováděl, se však důsledně cit. účelem 
rehabilitačního zákona neřídil. 

Jak je zřejmé z napadeného rozhodnutí vojenský obvodový soud se výrokem o vině, 
obsaženým v rozsudku býv. Vojenského soudu Olomouc ze dne 15. 3. 1978, 

sp. zn. 3 T 26/78, blíže nezabýval, protože jej považoval za správný, ačkoli 
konstatoval, že obviněný se trestné činnosti dopustil výlučně z důvodu svého 
náboženského přesvědčení, a zaměřil se jen na otázku přiměřenosti trestu. 
Vyplývá to z následující věty odůvodnění: „Je však třeba konstatovat, že skutek 
popsaný ve výroku rozsudku se stal a také dnes po právní stránce zakládá 
zákonné znaky trestného činu podle § 269 odst. 1 tr. zák.“. Z těchto důvodů 
zrušil rehabilitační soud toliko výrok o trestu odnětí svobody a způsobu jeho 
výkonu.

Zde je na místě připomenout závěry nálezu Ústavního soudu ČR ze dne 11. 3. 
2003, sp. zn. I. ÚS 671/01 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, avšak z roku 
1953, že pokud obviněný odmítl konat vojenskou službu z důvodu svého 
náboženského přesvědčení, a toto jeho jednání bylo reálně projeveným osobním 
rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval 
již i Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli cit. ústava  deklarovala v § 15 odst. 1 
svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v nenastoupení služby v ozbrojených silách v 
roce 1953 za trestný čin. 

Tyto závěry lze vztáhnout i na tento projednávaný případ, i když obviněný 
odmítl výkon vojenské služby již za platnosti ústavního zákona č. 100/1960 Sb., 
jehož ustanovení zaručující svobodu víry byla poněkud odlišná a svobodu svědomí 
výslovně vůbec nezaručovala.

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vojenského obvodového 
soudu Olomouc, pokud v uvedených intencích nepřezkoumal též výrok o vině 
trestným činem nenastoupení služby v ozbrojených silách podle § 269 odst. 1 tr. 
zák., porušil zákon v ustanovení § 1 odst. 1, odst. 2 zák. č. 119/1990 Sb., o 
soudní rehabilitaci, a v řízení, které mu předcházelo v ustanoveních § 2 odst. 
5, odst. 6 tr. ř., ve znění účinném do 31. 12. 1991, v neprospěch obviněného F. 
H. Obhajobou navrhované porušení zákona též 

v § 14 odst. 1 písm. d) zák. č. 119/1990 Sb. nepovažoval Nejvyšší soud za nutné 
zvlášť vyslovovat, i když k němu nesporně došlo, protože rozsah a podstatu 
porušení zákona dostatečně vystihují ustanovení uvedená ve výroku tohoto 
rozsudku. V důsledku vysloveného porušení zákona Nejvyšší soud podle § 269 
odst. 2 tr. ř. zrušil v celém rozsahu nejen napadené usnesení, nýbrž i všechna 
další rozhodnutí na toto usnesení obsahově navazující, pokud vzhledem ke změně, 
k níž došlo jeho zrušením, pozbyla podkladu. Týká se to mimo jiné též 
následného rozsudku bývalého Vojenského obvodového soudu Olomouc ze dne 27. 3. 
1991, čj. Rtv 28/91-13.

Nejvyšší soud poté přikázal Okresnímu soudu v Olomouci, aby věc v potřebném 
rozsahu znovu projednal a rozhodl. Konkrétně to znamená na základě trestního 
spisu bývalého Vojenského obvodového soudu Olomouc sp. zn. 3 T 26/78, ve 
veřejném zasedání znovu rozhodnout o žádosti obviněného F. H. na zahájení 
rehabilitačního řízení podle zák. č. 119/1990 Sb., přičemž rozhodující soud v 
intencích výše citovaného právního názoru Ústavního soudu, znovu posoudí 
jednání obviněného podle zákonů a norem mezinárodního práva, jimiž byla 
tehdejší ČSSR vázána, platných v roce 1978, a to i z hlediska jakou alternativu 
umožňoval tehdejší právní řád k výkonu základní vojenské služby pro případy, 
kdyby její výkon vedl k popření náboženského přesvědčení jednotlivce. Podle § 
270 odst. 4  tr. ř. bude okresní soud při novém rozhodování vázán právním 
názorem, který v tomto rozsudku vyslovil Nejvyšší soud. Zruší-li pak v původním 
rozsudku též výrok o vině, bude dosaženo toho, co požadovala stížnost pro 
porušení zákona nekoncepčně na Nejvyšším soudu, když teprve řádné provedení 
rehabilitačního řízení ve shora uvedených intencích může v takové rozhodnutí 
vyústit.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 28. července 2005

Předseda senátu:

JUDr. Juraj  M a l i k  

	

	
