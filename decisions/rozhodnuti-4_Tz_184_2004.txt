Soud: Nejvyšší soud

Spisová značka: 4 Tz 184/2004

Datum rozhodnutí: 22.12.2004

Typ rozhodnutí: Rozsudek




4 Tz 184/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 22. 
prosince 2004 v senátě složeném z předsedy JUDr. Juraje Malika a soudců JUDr. 
Jiřího Pácala a JUDr. Petra Šabaty stížnost pro porušení zákona podanou 
ministrem spravedlnosti ve prospěch obviněného J. P., proti pravomocnému 
trestnímu příkazu  Okresního soudu v Karlových Varech ze dne 26. června 2003, 
čj. 3 T 85/2003-95,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Trestním příkazem Okresního soudu v Karlových Varech ze dne 26. června 2003, 
čj. 3 T 85/2003-95, byl v ustanoveních § 36 a § 45a odst. 1 tr. zák., a v 
řízení, které mu předcházelo, též v ustanovení § 2 odst. 5, odst. 6  tr. ř., 
porušen zákon v neprospěch obviněného J. P.

Tento trestní příkaz se v celém rozsahu zrušuje. Dále se zrušují všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Okresnímu soudu v Karlových Varech se přikazuje, aby věc v potřebném rozsahu 
znovu projednal a rozhodl.  

O d ů v o d n ě n í :

Ve výroku uvedeným trestním příkazem byl obviněný J. P. uznán vinným trestným 
činem výtržnictví podle  § 202 odst. 1 tr. zák., kterého se dopustil tím, že 
dne 16. 2. 2003 v době kolem 05.45 hod. v K. V., Z. m., v herně přízemí objektu 
obchodního domu M., po předchozí slovní rozepři za přítomnosti dalších nejméně 
tří hostů herny, fyzicky napadl P. T. Q., a to tak, že tohoto nejméně jednou 
udeřil pěstí do obličeje a tím mu způsobil otok a hematom s oděrkou levého oka 
bez nutnosti léčby v pracovní neschopnosti.  Za to mu byl podle § 202 odst. 1 
tr. zák. s přihlédnutím k § 314e odst. 2 tr. ř. za použití § 45 odst. 1, odst. 
2 a § 45a odst. 1 tr. zák. uložen trest obecně prospěšných prací ve výměře 200 
hodin. Tento trestní příkaz, jenž byl obviněnému doručen dne 28. 1. 2004, nabyl 
právní moci dne 6. 2. 2004, když proti němu nebyl oprávněnými osobami podán 
odpor. 

Proti tomuto trestnímu příkazu podal ministr spravedlnosti České republiky 
stížnost pro porušení zákona ve prospěch obviněného J. P. Okresnímu soudu v 
Karlových Varech vytýká, že napadeným trestním příkazem byl porušen zákon v 
ustanovení § 2 odst. 6 tr. ř. ve vztahu k ustanovení § 35 odst. 2, § 36 a  § 
45a odst. 1 tr. zák., protože uvedený trestný čin výtržnictví podle § 202 odst. 
1 tr. zák. spáchal obviněný dne 16. 2. 2003, před vydáním jiného  trestního 
příkazu, konkrétně trestního příkazu  Okresního soudu v Karlových Varech ze dne 
18. 2. 2003, čj. 1 T 21/2003-36, jenž mu byl doručen dne 7. 4. 2003, a proto mu 
měl být uložen souhrnný trest. Uvedené mohl okresní soud zjistit z lustra, 
uvedeného na obžalobě Okresního státního zastupitelství v Karlových Varech ve 
spise sp. zn. 3 T 85/2003, kde je toto odsouzení obviněného vyznačeno. Z 
příslušného spisu pak mohlo být zjištěno, že obviněnému J. P. byl uložen stejný 
druh trestu i to, že tento trest (v daném případě trest obecně prospěšných 
prací) nebyl k datu vydání napadeného trestního příkazu vykonán. Tím došlo 
jednak se zřetelem k ustanovení § 36 tr. zák. k překročení nejvyšší možné 
výměry trestu obecně prospěšných prací, která je stanovena v § 45a odst. 1 tr. 
zák. v maximální výměře 400 hodin, jednak nebyl vzat zřetel ke vztahu 
souhrnnosti podle § 35 odst. 2 tr. zák. Ministr spravedlnosti proto navrhl, aby 
Nejvyšší soud podle § 268 odst. 2 tr. ř. vyslovil, že napadeným rozhodnutím byl 
porušen zákon v neprospěch obviněného J. P.  jak v citovaných ustanoveních 
trestního zákona, tak také v ustanovení § 2 odst. 6 tr. ř., aby podle § 269 
odst. 2 tr. ř. napadený trestní příkaz zrušil a zrušil také další rozhodnutí na 
zrušené rozhodnutí obsahově navazující, pokud vzhledem ke změně, k níž zrušením 
došlo pozbyla podkladu a dále postupoval podle   § 270 odst. 1 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 věty prvé tr. zák. jestliže  soud  odsuzuje  pachatele  za  trestný  
čin,  který spáchal  před  tím,  než  byl  trest  uložený  dřívějším rozsudkem 
vykonán, a ukládá mu trest stejného druhu, nesmí tento trest spolu s dosud  
nevykonanou  částí  trestu  uloženého dřívějším rozsudkem přesahovat nejvyšší 
výměru dovolenou  tímto zákonem pro tento druh trestu. Podle § 45a odst. 1 věty 
prvé tr. zák. trest obecně prospěšných prací může soud uložit ve výměře od 50 
do 400 hodin.

Je třeba přisvědčit stížnosti pro porušení zákona, že citovanými ustanoveními 
trestního zákona a trestního řádu se Okresní soud v Karlových Varech při vydání 
trestního příkazu ze dne 26. června 2003, čj. 3 T 85/2003-95, neřídil. Při jeho 
vydání již existoval trestní příkaz téhož soudu ze dne 18. 2. 2003, doručený 
obviněnému dne 7. 4. 2003, tedy později než byl spáchán skutek (16. 2. 2003), 
za nějž byl obviněný odsouzen napadeným trestním příkazem. Tímto trestním 
příkazem mu byl uložen trest obecně prospěšných prací v trvání 300 hodin, s 
jehož výkonem v době vydání napadeného trestního příkazu nebylo ani započato. 
Jak již zmínila stížnost pro porušení zákona toto předchozí odsouzení si mohl 
okresní soud zjistit připojením spisu téhož soudu pod sp. zn. 1 T 21/2003, 
neboť již na obžalobě je toto odsouzení vyznačeno. Ze zprávy Probační a 
mediační služby ČR, střediska K. V., ze dne 8. 6. 2004 (č. l. 54 sp. zn. 1 T 
21/2003) vyplývá, že k tomuto dni nebylo s výkonem trestu obecně prospěšných 
prací započato. Napadeným trestním příkazem, jímž byl obviněnému J. P. uložen 
trest obecně prospěšných prací ve výměře 200 hodin, bez přihlédnutí k výše 
uvedeným skutečnostem, byl porušen zákon v neprospěch obviněného nejen v tom 
smyslu, že mu nebyl uložen souhrnný trest, ačkoli k tomu byly splněny zákonné 
podmínky ustanovení § 35 odst. 2 tr. zák., nýbrž navíc tak, že celkovým součtem 
hodin obecně prospěšných prací došlo k překročení maximálně přípustné výměry, 
vyplývající z ustanovení § 36 a § 45a odst. 1 tr. zák. K uvedenému pochybení a 
porušení zákona došlo proto, že Okresní soud v Karlových Varech nesplnil 
především povinnost vyplývající z ustanovení § 2 odst. 5, odst. 6 tr. ř., když 
požadavek na řádné zjištění skutkového stavu a odpovědné zhodnocení důkazů, se 
nepochybně vztahuje i na prověření osoby obviněného, včetně jeho kriminální 
minulosti, neboť poznatky v daném směru přímo ovlivňují druh a výměru trestu. 
Vzhledem k tomu, že trest uložený nad zákonnou výměru je nutno vždy posuzovat 
jako trest, který je ve zřejmém nepoměru ke stupni nebezpečnosti činu pro 
společnost, byla stížnost pro porušení zákona shledána přípustnou podle § 266 
odst. 2 tr. ř. 

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného J. P. v ustanoveních 
uvedených ve výrokové části tohoto rozsudku, když porušení zákona v ustanovení 
§ 35 odst. 2 tr. zák. zvlášť nevyslovil, protože tohoto ustanovení v napadeném 
trestním příkazu použito nebylo a jeho nepoužití je vyjádřeno v ustanoveních § 
2 odst. 5, odst. 6 tr. ř. Podle § 269 odst. 2 tr. ř. pak zrušil napadený 
trestní příkaz v celém rozsahu, včetně všech dalších rozhodnutí, na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu a Okresnímu soudu v Karlových Varech podle § 270 odst. 1 tr. 
ř. přikázal, aby věc v potřebném rozsahu znovu projednal a rozhodl. Konkrétně 
to znamená, že Okresní soud v Karlových Varech v trestní věci sp. zn. 3 T 
85/2003 znovu projedná podanou obžalobu a shledá-li obviněného vinným, uloží mu 
souhrnný trest podle ustanovení § 35 odst. 2 tr. zák. se zřetelem k trestnímu 
příkazu téhož soudu ze dne 18. 2. 2003,  čj. 1 T 21/2003-36, čímž bude 
napraveno i pochybení, k němuž došlo nerespektováním ustanovení § 36 tr. zák.   
V této souvislosti se Okresnímu soudu v Karlových Varech zároveň připomíná, že 
je vázán právním názorem zde Nejvyšším soudem vyjádřeným (§ 270 odst. 4 tr. 
ř.), jakož i zásadou vyplývající z ustanovení § 273 věty první tr. ř., tj. 
vyslovil-li Nejvyšší soud, že zákon byl porušen v neprospěch obviněného, nemůže 
v novém řízení dojít ke změně rozhodnutí v jeho neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).  

V Brně dne 22. prosince 2004

Předseda senátu:

JUDr. Juraj  M a l i k  

	

	
