Soud: Nejvyšší soud

Spisová značka: 4 Tz 93/2002

Datum rozhodnutí: 17.12.2002

Typ rozhodnutí: Rozsudek




4 Tz 93/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 17. 
prosince 2002 v senátě složeném z předsedy JUDr. Jiřího Pácala a soudců JUDr. 
Františka Hrabce a JUDr. Danuše Novotné stížnost pro porušení zákona, kterou 
podal ministr spravedlnosti České republiky ve prospěch i neprospěch obviněného 
I. B., roz. B., proti pravomocnému usnesení Krajského soudu v Českých 
Budějovicích – pobočka v Táboře ze dne 19. 6. 2002, sp. zn. 14 To 424/2002, a 
podle § 268 odst. 2  tr. ř. rozhodl  t a k t o:

Usnesením Krajského soudu v Českých Budějovicích – pobočka v Táboře ze 
dne        19. 6. 2002, sp. zn. 14 To 424/2002,  b y l  p o r u š e n   z á k o 
n  v ustanovení § 260 tr. ř. ve prospěch obviněného I. B.

Odůvodnění:

Rozsudkem Okresního soudu v Táboře ze dne 27. 3. 2002, sp. zn. 2 T 158/2001, 
byl obviněný I. B. uznán vinným trestným činem loupeže podle § 234 odst. 1 tr. 
zák., kterého se dopustil tím, že dne 28. 5. 2001 kolem 23.00 hod. v T., na ul. 
Ch., mířil pistolí na obsluhu benzinové čerpací stanice S. S. K. H. a L. H.a  
žádal vydání peněz, které mu obsluha z obavy o svůj život a zdraví vydala, čímž 
majiteli BČS firmě S. C. R., a. s., P., způsobil škodu ve výši 8.500,- Kč. Za 
to byl obviněnému I. B. podle § 234 odst. 1 tr. zák. uložen nepodmíněný trest 
odnětí svobody v trvání třiceti měsíců, pro jehož výkon byl podle § 39a odst. 3 
tr. zák. zařazen do věznice s dozorem. Podle § 228 odst. 1 tr. ř. byla 
obviněnému I. B. uložena povinnost nahradit poškozené S. C. R., a. s., se 
sídlem P., P. P. 2/878, škodu ve výši 8.500,- Kč.

Proti rozsudku Okresního soudu v Táboře ze dne 27. 3. 2002, sp. zn. 2 T 
158/2001, podala odvolání státní zástupkyně Okresního státního zastupitelství v 
Táboře v neprospěch obviněného I. B. i obviněný I. B.

Usnesením Krajského soudu v Českých Budějovicích – pobočka v Táboře ze 
dne         19. 6. 2002, sp.zn. 14 To 424/2002, byl podle § 258 odst. 1 písm. 
a), b), c), odst. 2  tr. ř. napadený rozsudek Okresního soudu v Táboře ze dne 
27. 3. 2002, sp. zn. 2 T 158/2001, zrušen v celém rozsahu a podle § 260 tr. ř. 
byla věc vrácena státní zástupkyni k došetření.

V odůvodnění usnesení Krajský soud v Českých Budějovicích – pobočka v Táboře 
uvedl, že orgány přípravného řízení při ohledání místa činu nepostupovaly podle 
§ 2 odst. 5   tr. ř. Při ohledání místa činu musí být vždy postupováno tak, aby 
byly zajištěny všechny možné stopy, které mohl pachatel na místě činu zanechat. 
V daném případě byl pohyb pachatele na místě samém zachycen průmyslovou 
kamerou, ale též svědkyněmi, takže bez jakýchkoliv problémů bylo možno 
podchytit výsledky ohledání tak, aby bylo možno dalšími zkoumáními ověřit, zda 
pachatelem takového činu může být skutečně obviněný I. B. Zásadní pochybení se 
týkala nejen zajišťování biologických stop z kelímku umístěného v odpadkovém 
koši, mimo to mělo dojít k zajištění dalších pachových stop, zejména z místa, z 
něhož měl pachatel svědkyně ohrožovat. Dále nebyla věnována pozornost ani 
nalézání zbraně, které mělo být k přepadení obsluhy pachatelem použito. Jde o 
nenapravitelné chyby, které se projevily v činnosti orgánů přípravného řízení, 
resp. při vyšetřování předmětného případu. Tyto chyby byly ještě znásobeny tím, 
že do spisu nebyly začleněny výsledky zhodnocení jediné zajištěné pachové 
stopy. Také rekognice neproběhla v souladu se zákonem. Nejen, že byla provedena 
před sdělením obvinění, ale podle názoru krajského soudu mohly svědkyně znát 
ostatní účastníky poznávacího řízení jako pracovnice u benzínové čerpací 
stanice v Táboře. Podle krajského soudu je zřejmé, že konstatované vady 
přípravného řízení jsou takovými vadami, jak je charakterizuje zákon v 
ustanovení § 260 tr. ř. Jde o neodstranitelné procesní vady, takže dokazovací 
proces nutno nahradit jinými důkazy, což však není jak v procesních, tak 
technických možnostech soudu. Soud prvního stupně vážně pochybil, jestliže 
takové procesní nedostatky neodstranil postupem podle § 188 odst. 1 písm. e) 
tr. ř. Pokud soud prvního stupně takové rozhodnutí neučinil a pokračoval nadále 
v chybách založených orgány přípravného řízení, pak se nedopracoval a ani 
nemohl dopracovat jasných a srozumitelných skutkových zjištění. Znamená to, že 
se soud prvního stupně nevypořádal s důkazní situací, zejména se zřejmými 
rozpory v důkazech a některé důkazy hodnotil nedostatečně a svým způsobem 
nepřezkoumatelně. Krajský soud došel dále k závěru, že je nutno do důkazů 
vložit vše, co bylo opatřeno, ale nebylo vůbec využito. Jde především  o 
výsledek srovnání pachové stopy a o objasnění výslechem vyšetřovatele, co jej 
fakticky vedlo k nesprávnému postupu při ohledání místa činu, proč nebyly 
zajišťovány všechny do úvahy přicházející stopy. Především bude nutno využít 
výsledků videozáznamu, na němž je osoba skutečného pachatele zachycena natolik 
věrně, že lze uskutečnit srovnávací studii, tzn. natočit obžalovaného ve 
stejném místě a ve stejné poloze jak je zachyceno  na záznamu a poté pak oba 
záznamy předložit příslušným znalcům z oboru zdravotnictví, aby srovnáním 
obličejové části a dalších důležitých markantů posoudily, zda jde o jednu a 
tutéž osobu anebo o osoby rozdílné. Nelze vyloučit ani hlasovou rekognici, i 
když se nezdá vzhledem na časový odstup, že by mohl být výsledek natolik 
přesvědčivý, aby z něj bylo možno při hodnocení případu vycházet. O provedení 
dalších důkazů bude možno rozhodnout až ve chvíli, kdy budou opatřeny 
předcházející důkazy. 

Proti pravomocnému usnesení Krajského soudu v Českých Budějovicích – 
pobočka         v Táboře ze dne 19. 6. 2002, sp. zn. 14 To 424/2002, podal 
ministr spravedlnosti České republiky stížnost pro porušení zákona ve prospěch 
i neprospěch obviněného I. B. Vytkl v ní, že zákon byl porušen v ustanovení § 
258 odst. 1 písm. a), b), c), odst. 2 tr. ř.  a § 260 tr. ř.

V odůvodnění stížnosti pro porušení zákona poukázal ministr spravedlnosti 
především na to, že soud prvého stupně v odůvodnění napadeného rozsudku 
výslovně zdůraznil, že rekognici, která byla provedena těsně před sdělením 
obvinění, považuje za nulitní, neprocesní důkaz. Právě proto podrobně vyslechl 
svědkyně K. H. a L. H., které obviněného jednoznačně jako pachatele označily, 
vyslechl je i k provedené rekognici. Závěr soudu, že poznávající mohly znát 
ostatní účastníky poznávacího řízení, neboť pracují u benzínové pumpy v T., kam 
zřejmě podle názoru krajského soudu ostatní osoby zařazené mezi poznávané mohou 
jezdit pro benzín, je zcela ve sféře ničím nepodložených spekulací. Nalézací 
soud podrobně vyhodnotil i zásadní chyby, jichž se dopustili policisté při 
ohledání činu, kdy nezajistili všechny nabízející se stopy, k této problematice 
vyslechl soud technika SKPV OŘ PČR T. P. Š. Že ohledání proběhlo zcela 
nedostatečně, je nepochybné, rozhodně by však do této otázky nevnesl jasno 
výslech vyšetřovatele.Tato pochybení již nelze odstranit. Podle názoru ministra 
spravedlnosti soud prvého stupně provedl s výjimkou srovnávací studie 
videozáznamu průmyslové kamery všechny dostupné důkazy. Tyto důkazy velmi 
podrobně a zcela objektivně vyhodnotil a dospěl k jednoznačnému názoru o vině 
obviněného I. B. Vycházel přitom z podrobných výpovědí svědkyň K. H.a L. H., 
které jako utajené svědkyně i v hlavním líčení o totožnosti obviněného I. 
B.,jako pachatele neměly nejmenších pochybností. Naopak výpověď obviněného I. 
B. nebyla ani jedním z uváděných svědků potvrzena. Ministr spravedlnosti dospěl 
k závěru, že soud prvého stupně provedl s výjimkou odvolacím soudem požadované 
srovnávací videostudie procesně nezávadně všechny dostupné důkazy a dospěl   po 
jejich vyhodnocení k závěru o vině obviněného I. B., kdy tento závěr 
přesvědčivým způsobem v odůvodnění rozsudku zdůvodnil. Řízení, které rozsudku 
předcházelo, tedy nevykazovalo podstatnou vadu ve smyslu § 258 odst. 1 písm. a) 
tr. ř., rozsudek nevykazuje vady ani podle ustanovení § 258 odst. 1 písm. b) 
tr. ř., neboť skutková zjištění soudu prvého stupně byla dostatečná a o jejich 
správnosti nevznikají pochyby ani s ohledem na ustanovení § 258 odst. 1 písm. 
c) tr. ř. Pokud je odvolací soud názoru, že důkazní řízení je třeba doplnit 
srovnáním videozáznamu z průmyslové kamery s novým záznamem pořízeným při 
rekonstrukci, nejde o neodstranitelnou procesní vadu, kterou by bylo možno 
napravit pouze cestou vrácení věci státnímu zástupci k došetření, ale o důkaz, 
který eventuelně může provést soud. Takovým se jeví i požadavek krajského soudu 
na event. hlasovou rekognici.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že pravomocným usnesením 
Krajského soudu v Českých Budějovicích – pobočka v Táboře ze dne 19. 6. 2002, 
sp. zn. 14 To 424/2002, byl porušen zákon ve prospěch i neprospěch obviněného 
I. B. ve vytýkaném směru.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost výroku rozhodnutí, proti němuž byla stížnost pro porušení zákona 
podána, v rozsahu a z důvodů v ní uvedených, jakož i řízení napadené části 
rozhodnutí předcházející, a dospěl k závěru, že zákon porušen byl, i když 
nikoli v rozsahu, jaký namítá ve stížnosti pro porušení zákona ministr 
spravedlnosti.

Při přezkoumání napadeného rozhodnutí se Nejvyšší soud nejprve zabýval otázkou, 
zda bylo v odvolacím řízení porušeno ustanovení § 258 odst. 1 písm. a), b), c), 
odst. 2 tr. ř. Citované ustanovení obsahuje tzv. kasační důvody, pro které může 
odvolací soud napadený rozsudek na základě podaného odvolání zrušit.

V případě uvedeném pod písm. a) jsou důvodem pro zrušení napadeného rozsudku 
podstatné vady řízení, které rozsudku předcházelo, zejména, že v tomto řízení 
byla porušena ustanovení, jimiž se má zabezpečit objasnění věci nebo právo 
obhajoby, jestliže tyto vady mohly mít vliv na správnost a zákonnost 
přezkoumávané části rozsudku. Není rozhodné, zda vady vznikly v přípravném 
řízení, nebo až v řízení před soudem. Mezi ustanovení, jimiž se má zabezpečit 
objasnění věci, patří zejména ustanovení o vyhledávání, opatřování, provádění a 
hodnocení důkazů a o postupu jednotlivých orgánů činných v trestním řízení v 
tomto procesu.

Podle písm. b) citovaného ustanovení jsou kasačním důvodem vady rozsudku, 
zejména nejasnost nebo neúplnost jeho skutkových zjištění týkajících se 
přezkoumávané části rozsudku, nebo že se ohledně takové části soud nevypořádal 
se všemi okolnostmi významnými pro rozhodnutí. Vady rozsudku způsobují, že 
správnost napadeného rozsudku nelze v odvolacím řízení buď vůbec přezkoumat, 
anebo že by odvolací soud musel sám vytvářet skutková zjištění v rozsahu 
přesahujícím apelační rámec jeho kompetencí,   a nahrazovat tak vlastně činnost 
soudu prvního stupně. Pokud rozsudek obsahuje odůvodnění, musí z něho být 
patrno, jaké skutečnosti vzal soud za prokázané a o které důkazy opřel svá 
skutková zjištění a jakými úvahami se při hodnocení důkazů řídil. Z odůvodnění 
musí být patrno, jak se soud vypořádal s obhajobou a se všemi dalšími 
okolnostmi významnými pro rozhodnutí.

Podle písm. c) citovaného ustanovení zruší odvolací soud napadený rozsudek také 
tehdy, pokud vzniknou pochybnosti o správnosti skutkových zjištění ohledně 
přezkoumávané části rozsudku, k objasnění věci je třeba důkazy opakovat nebo 
provádět důkazy další a jejich provádění před odvolacím soudem by znamenalo 
nahrazovat činnost soudu prvního stupně. Pochybnosti o správnosti skutkových 
zjištění mohou vyplývat buď z existence podstatných vad řízení, které rozsudku 
předcházelo, nebo ze zjištěných vad rozsudku anebo na podkladě nových 
skutečností a důkazů, které nastaly až po vydání rozsudku soudu prvního stupně.

Podle názoru Nejvyššího soudu došlo v řízení, které předcházelo vydání rozsudku 
Okresního soudu v Táboře ze dne 27. 3. 2002, sp. zn. 2 T 158/2001, k podstatným 
vadám, které mohly mít vliv na jeho správnost a zákonnost, neboť nebyla 
dodržena všechna ustanovení, jimiž se má zabezpečit objasnění věci, zejména 
ustanovení o vyhledávání a opatřování důkazů a o postupu jednotlivých orgánů 
činných v trestním řízení v tomto procesu. Nejvyšší soud považuje za důvodnou 
námitku, že ve věci nebyl zjištěn skutkový stav, o němž by nebyly důvodné 
pochybnosti, a to v rozsahu, který byl nezbytný pro vydání rozhodnutí. 
Zásadních pochybení se v této věci dopustili již policisté při ohledání místa 
činu, kdy nezajistili všechny v úvahu přicházející stopy, v přípravném řízení 
ani v řízení    před soudem prvního stupně pak nebyly provedeny některé další 
důkazy, které bylo třeba provést k řádnému zjištění skutkového stavu věci a k 
odstranění pochybností o závěru, že skutek, v němž je spatřován trestný čin, 
spáchal právě obviněný I. B. Za takové důkazy je nutno považovat srovnání 
pachové stopy, která byla při ohledání místa činu sejmuta z časopisu, který si 
měl pachatel prohlížet, využití výsledků záznamu průmyslové kamery, na němž je 
zachycena osoba pachatele na místě činu formou srovnávací studie, příp. 
provedení hlasové rekognice. S uvedenými nedostatky se soud prvního stupně ve 
svém rozhodnutí řádně nevypořádal.

V důsledku uvedených podstatných vad řízení existují pochybnosti o správnosti 
skutkových zjištění ohledně napadeného rozsudku Okresního soudu v Táboře ze 
dne     27. 3. 2002, sp. zn. 2 T 158/2001, zejm. o správnosti základního 
skutkového zjištění, že předmětný trestný čin spáchal obviněný I. B. V této 
souvislosti vyvolává pochybnosti zejména otázka výšky obviněného I. B., který 
opakovaně tvrdil, že je vysoký 183 cm  (v závěrečném návrhu obhájce obviněného 
I. B. v hlavním líčení – č. l. 237, v odůvodnění odvolání obviněného I. B. – č. 
l. 295 aj.), naproti tomu svědkyně K. H. a L. H., o jejichž svědectví především 
opřel Okresní soud v Táboře svá skutková zjištění, vypověděly odlišně, že se 
jednalo o pachatele vysokého asi 170 cm (sv. H. – č. l. 173), sv. H. vypověděla 
rozporně, že „byl o pár centimetrů vyšší než já, já měřím asi 170 cm, jeho 
výšku bych odhadla na max. 180 cm“ (č. l. 175), jinde „výšky byl asi 175 cm, 
když jsem stála za kasou, byla jsem vyšší než on a já měřím 176 cm“ č. l. 38).

Jak již bylo uvedeno, k objasnění věci je třeba provést další výše označené 
důkazy, přičemž s ohledem na jejich charakter a rozsah je zřejmé, že provádění 
dalšího dokazování před odvolacím soudem by znamenalo nahrazovat činnost soudu 
prvního stupně. S ohledem na odůvodnění usnesení Krajského soudu v Českých 
Budějovicích – pobočka v Táboře ze dne 19. 6. 2002, sp. zn. 14 To 424/2002, 
Nejvyšší soud v této souvislosti pouze dodává, že se neztotožňuje s názorem 
krajského soudu, že ve věci bude třeba vyslechnout vyšetřovatele k otázce, proč 
nebyly zajištěny při ohledání místa činu i další stopy. Takový výslech považuje 
Nejvyšší soud za nadbytečný, neboť nemůže napomoci objasnění věci, když uvedená 
pochybení při opatřování důkazů již nelze v současné době odstranit, navíc byl 
k této problematice již v hlavním líčení vyslechnut přímo policejní technik, 
který zajištění stop na místě činu prováděl.

S ohledem na výše uvedené skutečnosti dospěl Nejvyšší soud k závěru, že 
usnesením Krajského soudu v Českých Budějovicích – pobočka v Táboře ze dne 19. 
6. 2002, sp. zn. 14 To 424/2002, nebylo porušeno ustanovení § 258 odst. 1 písm. 
a), b), c), odst. 2 tr. ř.

Odlišný závěr však platí ohledně postupu Krajského soudu v Českých Budějovicích 
– pobočka v Táboře, kdy po zrušení napadeného rozsudku byla podle § 260 tr. ř. 
věc vrácena státní zástupkyni k došetření.

Podle § 260 tr. ř. platí, že pokud nelze po zrušení rozsudku odvolacím soudem 
pokračovat v řízení před soudem pro neodstranitelné procesní vady a není-li 
důvod pro jiné rozhodnutí, odvolací soud vrátí věc státnímu zástupci k 
došetření.

Ustanovení § 260 tr. ř., které navazuje na ustanovení § 258 tr. ř. a je ve 
vztahu speciality k ustanovení § 259 odst. 1 tr. ř., upravuje výjímečný postup 
odvolacího soudu, jímž se věc vrací zpět až do přípravného řízení. Podle názoru 
Nejvyššího soudu nutno třeba v souvislosti s interpretací citovaného ustanovení 
zdůraznit, že novelou trestního řádu provedenou zákonem č. 265/2001 Sb. bylo 
toto ustanovení změněno, a to v souvislosti se zásadní změnou poměru a významu 
jednotlivých stadií trestního řízení, kdy přípravné řízení má pro příště funkci 
skutečně přípravnou, pomocnou a těžiště řízení se přenáší před soud, což 
znamená kromě jiného výrazné omezení procesní činnosti orgánů činných v 
přípravném řízení, naopak řízení před soudem se stává skutečným těžištěm, v 
němž mají být za respektování všech základních zásad provedeny rozhodující 
důkazy v patřičné procesní formě, náležitě zhodnoceny, vyvozena z nich správná 
a úplná skutková zjištění a rozhodnuto    o vině. 

Pro úvahu, zda po zrušení napadeného rozsudku odvolacím soudem je nutno 
postupovat podle § 259 odst. 1 tr. ř. a vrátit věc soudu prvního stupně k 
novému projednání a rozhodnutí nebo státnímu zástupci k došetření podle § 260 
tr. ř., je rozhodné, v jakém rozsahu je třeba řízení doplnit a které úkony 
provést k odstranění zjištěných procesních nedostatků. Státnímu zástupci bude 
věc vrácena zpravidla tehdy, když odvolací soud zjistí, že věc je zatížena 
takovými procesními vadami, že ani opakování hlavního líčení by zřejmě nemohlo 
vést k nápravě, a je proto žádoucí věc projednat znovu v přípravném řízení. 
Důvodem pro vrácení věci státnímu zástupci k došetření ze stadia odvolacího 
řízení již není pouhý požadavek náležitého objasnění věci (jako tomu bylo před 
účinností zákona č. 265/2001 Sb.), a to ani tehdy, jestliže by se jednalo o 
nedostatečná skutková zjištění znamenající obtížné a rozsáhlé došetření 
skutečností důležitých pro rozhodnutí ve věci, jež by soud prvního stupně 
nemohl provést rychleji než státní zástupce.

Neodstranitelnými procesnímu vadami v řízení před soudem ve smyslu § 260 tr. ř. 
jsou např. porušení ustanovení o nutné obhajobě v přípravném řízení, o zahájení 
trestního stíhání a postupu při obvinění určité osoby, vedení trestního stíhání 
bez souhlasu poškozeného, nepřibrání tlumočníka v řízení proti obviněnému 
neznalému českého jazyka, podání obžaloby pro skutek, pro který vůbec nebylo 
zahájeno trestní stíhání apod., tedy procesní vady, které nemůže odstranit soud 
prvního stupně vlastní procesní činností a jež jsou odstranitelné pouze v 
přípravném řízení.

Z uvedených skutečností je třeba vycházet i při hodnocení procesních vad, ke 
kterým došlo v dané trestní věci. Shora popsané procesní vady, které spočívají 
v nedostatcích při zjišťování skutkového stavu věci, nelze považovat za vady, 
které by neumožňovaly pokračovat v řízení před soudem a byly důvodem pro 
vrácení věci do přípravného řízení. Procesní vady spočívající v tom, že v 
řízení nebyly provedeny důkazy pachovou stopou, která byla při ohledání místa 
činu sejmuta z časopisu, který si měl pachatel prohlížet, srovnávací studií na 
základě záznamu průmyslové kamery, na němž je zachycena osoba pachatele  na 
místě činu či provedením hlasové rekognice, nejsou procesními vadami, které 
nemůže odstranit soud vlastní procesní činností a které by byly odstranitelné 
pouze v přípravném řízení.

Nejvyšší soud proto dospěl k závěru, že v projednávané věci nebyly dány 
neodstranitelné procesní vady, pro které by nebylo možno po zrušení rozsudku 
odvolacím soudem pokračovat v řízení před soudem, takže Krajský soud v Českých 
Budějovicích – pobočka v Táboře pochybil, pokud postupoval podle § 260 tr. ř.

V souvislosti s projednáním stížnosti pro porušení zákona se Nejvyšší soud 
zabýval také otázkou, zda je stížnost pro porušení zákona v tomto případě 
podána ve prospěch či neprospěch obviněného.

Podle názoru Nejvyššího soudu je stížnost pro porušení zákona v tomto případě 
podána výlučně v neprospěch obviněného I. B. Ministr spravedlnosti ve stížnosti 
pro porušení zákona namítá, že zákon byl porušen usnesením odvolacího soudu, 
kterým byl zrušen odsuzující rozsudek soudu prvního stupně a věc vrácena ze 
stadia odvolacího řízení zpět až do řízení přípravného. Není pochyb, že pokud 
je zákon porušen usnesením odvolacího soudu, kterým byl zrušen rozsudek, jímž 
byl obviněný uznán vinným, jedná se o porušení zákona ve prospěch obviněného. 
Taktéž vrácení věci do stadia přípravného řízení je třeba zásadně hodnotit jako 
pro obviněného příznivější, než kdyby věc zůstala ve stadiu řízení před soudem. 
Pokud je věc vrácena zpět do přípravného řízení, zůstává otevřeno, zda státní 
zástupce podá ve věci novou obžalobu, jinak řečeno, není jisté, zda bude 
obviněný vůbec postaven před soud – procesní postavení obviněného v přípravném 
řízení je třeba obecně hodnotit jako pro něj příznivější než postavení 
obžalovaného v řízení před soudem.

Jelikož Nejvyšší soud zjistil, že zákon byl porušen ve prospěch obviněného I. 
B., nepřicházel v úvahu postup podle § 269 odst. 2 a násl. tr. ř., nýbrž bylo 
rozhodnuto tzv. akademickým výrokem.   

Ze všech výše uvedených důvodů rozhodl Nejvyšší soud, že usnesením Krajského 
soudu v Českých Budějovicích – pobočka v Táboře ze dne 19. 6. 2002, sp. zn. 14 
To 424/2002, byl porušen zákon v ustanovení § 260 tr. ř. ve prospěch obviněného 
I. B.

Poučení: Proti tomuto rozhodnutí není opravný prostředek přípustný.

V Brně dne 17. prosince 2002

Předseda senátu:

JUDr. Jiří Pácal   
