Soud: Nejvyšší soud

Spisová značka: 3 Tz 21/2025

Datum rozhodnutí: 11.06.2025

Typ rozhodnutí: ROZSUDEK


Heslo: Trestní příkaz

Dotčené předpisy: § 314e odst. 7 písm. a) tr. ř.

Kategorie rozhodnutí: D




3 Tz 21/2025- 





ČESKÁ REPUBLIKA
ROZSUDEK
JMÉNEM REPUBLIKY


Nejvyšší soud projednal v neveřejném zasedání konaném dne 11. 6. 2025 v senátě 
složeném z předsedy JUDr. Aleše Koláře a soudců JUDr. Petra Šabaty a JUDr. 
Ondřeje Círka stížnost pro porušení zákona, kterou podal ministr spravedlnosti 
České republiky ve prospěch obviněného L. P. proti pravomocnému trestnímu 
příkazu Okresního soudu v Rokycanech ze dne 19. 7. 2024, č. j. 3 T 36/2024-121, 
a rozhodl  takto:


I.	Podle § 268 odst. 2 tr. ř. se vyslovuje, že trestním příkazem 
Okresního soudu v Rokycanech ze dne 19. 7. 2024, č. j. 3 T 36/2024-121, byl 
porušen zákon v ustanoveních § 314e odst. 7 tr. ř. a § 9 odst. 2 tr. ř. v 
neprospěch obviněného L. P. 

II.	Podle § 269 odst. 2 tr. ř. se napadený trestní příkaz Okresního 
soudu v Rokycanech ze dne 19. 7. 2024, č. j. 3 T 36/2024-121, zrušuje. Zrušují 
se také další rozhodnutí na zrušené rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se Okresnímu soudu v Rokycanech 
přikazuje, aby věc v potřebném rozsahu znovu projednal a rozhodl.


Odůvodnění:


I. 
Dosavadní průběh řízení

1.	Trestním příkazem Okresního soudu v Rokycanech ze dne 19. 7. 2024, č. 
j. 3 T 36/2024-121, byl obviněný L. P. (dále též jen „obviněný“) uznán vinným 
přečinem maření výkonu úředního rozhodnutí a vykázání podle § 337 odst. 1 písm. 
a) tr. zákoníku a odsouzen k trestu obecně prospěšných prací ve výměře 130 
hodin a trestu zákazu činnosti spočívajícím v zákazu řízení všech motorových 
vozidel na dobu 24 měsíců. Trestní příkaz nabyl právní moci dne 8. 8. 2024.

2.	Podle skutkových zjištění Okresního soudu v Rokycanech se obviněný 
přečinu maření výkonu úředního rozhodnutí a vykázání podle § 337 odst. 1 písm. 
a) tr. zákoníku dopustil tím, že dne 15. 3. 2024 od 16:00 hodin řídil, aniž by 
byl držitelem příslušného řidičského oprávnění se spolujezdkyní I. V., nar. XY, 
osobní motorové vozidlo tovární značky Opel Corsa, RZ  XY (správně RZ XY), a to 
z obce XY, okres týž, z ulice XY, odkud pokračoval obcemi XY, XY, XY, XY, XY, 
XY a XY, směrem na obec XY, kde odbočil vlevo na přivaděč ve směru na Plzeň, 
následně najel na dálnici D5, kterou pokračoval ve směru jízdy na Prahu, poté 
sjel na sjezdu u obce XY, okres týž, kde pokračoval ulicí XY a XY do ulice XY, 
ze které odbočil vlevo do ulice XY, ze které odbočil na parkoviště u zimního 
stadionu, kde byl dne 15. 3. 2024 v 17:15 hodin kontrolován hlídkou Policie ČR, 
Obvodní oddělení Rokycany, a tohoto jednání se dopustil, ačkoli věděl, že mu 
byl příkazem Městského úřadu Dobříš, odbor správních agend, úsek přestupkového 
řízení ze dne 4. 1. 2024, č. j. MDOB 1014/2024/SLM, který nabyl právní moci 30. 
1. 2024, uložen, kromě jiného, zákaz činnosti spočívající v zákazu řízení 
motorových vozidel na dobu 22 měsíců, příkazem Městského úřadu Horažďovice, 
odbor správní ze dne 1. 2. 2024, č. j. MH/02227/2024, který nabyl právní moci 
dne 27. 2. 2024, uložen kromě jiného zákaz činnosti spočívající v zákazu řízení 
všech motorových vozidel na dobu 20 měsíců a příkazem Městského úřadu Tábor, 
kancelář starosty – oddělení přestupků ze dne 1. 2. 2024, č. j. P 106/2024-Kre, 
který nabyl právní moci 28. 2. 2024, uložen kromě jiného, zákaz činnosti 
spočívající v zákazu řízení všech motorových vozidel na dobu 18 měsíců.

3.	Z předmětného spisového materiálu Okresního soudu v Rokycanech, sp. 
zn. 3 T 36/2024, bylo zjištěno, že rozsudkem Okresního soudu v Příbrami ze dne 
11. 6. 2020, č. j. 14 P 15/2014-446, byl změněn rozsudek Okresního soudu v 
Příbrami ze dne 5. 1. 2017, č. j. 14 P 15/2014-340, ve výroku pod bodem I. tak, 
že omezení svéprávnosti obviněného L. P. trvá po dobu tří let od právní moci 
tohoto rozsudku, která nastala dne 9. 7. 2020. Dále pak rozsudkem Okresního 
soudu v Příbrami ze dne 22. 5. 2024, č. j. 14 P 15/2014-633, byl výrokem pod 
bodem I. změněn rozsah omezení svéprávnosti jmenovaného obviněného podle 
rozsudku Okresního soudu v Příbrami ze dne 5. l. 2017, č. j. 14 P 15/2014-340, 
ve spojení s rozsudkem Okresního soudu v Příbrami ze dne 11. 6. 2020, č. j. 14 
P 15/2024-446, a prodloužena doba omezení svéprávnosti obviněného L. P. 
stanovená v rozsudku Okresního soudu v Příbrami ze dne 11. 6. 2020, č. j. 14 P 
15/2014-446, a to na dobu dalších pěti let od právní moci tohoto rozsudku, 
která nastala 5. 8. 2024. Výrokem pod bodem II. rozsudku bylo rozhodnuto tak, 
že opatrovník obviněného L. P. město Příbram zůstává nezměněn a řízení o 
opatrovnictví se zastavuje.

II. 
Stížnost pro porušení zákona a vyjádření k ní

4.	Proti pravomocnému trestnímu příkazu Okresního soudu v Rokycanech ze 
dne 19. 7. 2024, č. j. 3 T 36/2024-121, podal ministr spravedlnosti (dále též 
jen „stěžovatel“) ve prospěch obviněného stížnost pro porušení zákona. Podle 
něj byl z důvodů vyložených v odůvodnění mimořádného opravného prostředku tímto 
trestním příkazem rozhodnutím soudu porušen zákon v neprospěch obviněného v 
ustanovení § 314e odst. 7 písm. a) tr. ř.

5.	V odůvodnění stížnosti pro porušení zákona stěžovatel nejprve 
rekapituloval, že samosoudkyně Okresního soudu v Rokycanech porušila ustanovení 
§ 314e odst. 7 písm. a) tr. ř., když v projednávané věci vydala trestní příkaz. 
Přestože součástí spisového materiálu byly pravomocné rozsudky Okresního soudu 
v Příbrami ze dne 5. 1. 2017, č. j. 14 P 15/2014-340, ze dne 11. 6. 2020, č. j. 
14 P 15/2014-446, a ze dne 22. 5. 2024, č. j. 14 P 15/2024-633, jimiž byl 
obviněný postupně omezován ve svéprávnosti, naposledy na dobu pěti let ode dne 
5. 8. 2024, vydala samosoudkyně předmětný trestní příkaz, aniž by byly splněny 
zákonné podmínky pro takové rozhodnutí, neboť v době jeho vydání existovaly 
silné pochybnosti o svéprávnosti obviněného. 

6.	Skutečnost, že rozsudek č. j. 14 P 15/2014-633 nabyl právní moci až 
5. 8. 2024 a trestní příkaz byl vydán před tímto datem (dne 19. 7. 2024), 
vyřešil stěžovatel za použití komentářové literatury >1< , z níž vyplývá, že 
není vhodné vydávat trestní příkaz v situaci, kdy rozhodnutí soudu v 
občanskoprávním řízení o zbavení či omezení způsobilosti k právním úkonům, 
dosud nenabylo právní moci. Z čehož podle stěžovatele plyne, že samosoudkyně 
měla s vydáním trestního příkazu vyčkat na dobu, kdy rozsudek č. j. 14 P 
15/2014-633 nabude právní moci. V době nabytí právní moci trestního příkazu v 
právě projednávané věci totiž již byl obviněný na svéprávnosti omezen 
pravomocně.

7.	Trestní věc omezeně svéprávného obviněného tak měla být podle 
stěžovatele projednána v hlavním líčení a případně mělo být rozhodnuto 
rozsudkem, nikoliv trestním příkazem.

8.	Ministr spravedlnosti proto navrhl, aby Nejvyšší soud podle § 268 
odst. 2 tr. ř. vyslovil, že pravomocným trestním příkazem Okresního soudu v 
Rokycanech ze dne 19. 7. 2024, č. j. 3 T 36/2024-121 (v podaném mimořádném 
opravném prostředku nesprávně uvedeno č. j. 3 To 36/2024-121), byl porušen 
zákon v ustanovení § 314e odst. 7 tr. ř. v neprospěch obviněného, a aby podle § 
269 odst. 2 tr. ř. zrušil napadený trestní příkaz, jakož i všechna další 
rozhodnutí na něj obsahově navazující, pokud vzhledem ke změně, k níž došlo 
zrušením, pozbyla podkladu, a dále aby postupoval podle § 270 odst. 1 tr. ř. a 
přikázal Okresnímu soudu v Rokycanech, aby věc znovu projednal a rozhodl.

9.	Státní zástupce Nejvyššího státního zastupitelství se ve svém 
vyjádření s podanou stížností pro porušení zákona ztotožnil. Podle jeho názoru 
nebylo pro Okresní soud v Rokycanech obtížné zjistit, zda a v jakém postavení 
se obviněný nachází v době konání trestního řízení, a to i s ohledem na 
skutečnost, že dozorová státní zástupkyně v průběhu zkráceného přípravného 
řízení iniciovala ustanovení obhájce obviněnému z důvodu omezení jeho 
svéprávnosti ve smyslu § 36 odst. 1 písm. b) tr. ř., na což reagoval Okresní 
soud v Rokycanech a opatřením ze dne 8. 4. 2024, sp. zn. 0 Nt 3507/2024, 
obviněnému ustanovil obhájce.
 
10.	Státní zástupce uvedl, že podle § 314e odst. 7 písm. a) tr. ř. nelze 
trestní příkaz vydat v řízení proti osobě, jejíž svéprávnost je omezena. Dále 
rekapituluje rozhodnutí, jimiž byla svéprávnost obviněného postupně omezována, 
s tím, že na v pořadí druhé rozhodnutí Okresního soudu v Příbrami ze dne 11. 6. 
2020, sp. zn. 14 P 15/2014, kterým bylo mimo jiné prodlouženo omezení 
svéprávnosti obviněného na dobu 3 let od právní moci rozsudku (tj. od 9. 7. 
2020), navazovalo další řízení o prodloužení doby omezení, které vyústilo ve 
vydání rozsudku Okresního soudu v Příbrami ze dne 22. 5. 2024, sp. zn. 14 P 
15/2024, kterým došlo k dalšímu prodloužení omezení svéprávnosti obviněného L. 
P. Pokud tedy za této procesní situace Okresní soud v Rokycanech vydal napadený 
trestní příkaz, porušil tím podle státního zástupce § 314e odst. 7 písm. a) tr. 
ř. v neprospěch obviněného.

11.	Podle názoru státního zástupce ovšem došlo v posuzované trestní věci 
i k porušení ustanovení § 9 odst. 2 tr. ř. v neprospěch obviněného. Vzhledem k 
tomu, že v řízení o omezení svéprávnosti se řeší otázka osobního stavu, nebyl 
podle státního zástupce trestní soud oprávněn si tuto otázku posoudit 
samostatně. Jestliže tedy považoval za vhodné rozhodnout ve věci obviněného 
trestním příkazem ve smyslu § 314e tr. ř., bylo jeho povinností po zjištění 
stavu řízení o omezení svéprávnosti vyčkat ve smyslu § 9 odst. 2 tr. ř. nabytí 
právní moci rozsudku Okresního soudu v Příbrami ze dne 22. 5. 2024, sp. zn. 14 
P 15/2014, o prodloužení omezení svéprávnosti a změně rozsahu tohoto omezení. I 
podle státního zástupce měla být věc projednána v hlavním líčení, a pokud by 
soud shledal, že jsou pro to splněny zákonné podmínky, mělo být rozhodnuto 
rozsudkem, nikoliv trestním příkazem.

12.	Podanou stížnost pro porušení zákona považoval proto za důvodnou, a 
nad rámce návrhu ministra spravedlnosti, má státní zástupce za to, že v 
neprospěch obviněného byl porušen zákon také v § 9 odst. 2 tr. ř.

13.	Obhájkyně obviněného, ustanovená Nejvyšším soudem na základě žádosti 
opatrovníka obviněného – města Příbram z důvodu nutné obhajoby podle § 36a 
odst. 2 písm. a) a § 36 odst. 1 písm. b) tr. ř. pro účely řízení o tomto 
mimořádném opravném prostředku, se k návrhu stěžovatele, jakož i státního 
zástupce Nejvyššího státního zastupitelství, připojila. Nad rámec argumentace 
ministra spravedlnosti a státního zástupce Nejvyššího státního zastupitelství 
upozorňuje na možnou nesprávnost rozhodnutí ohledně typu a rozsahu uložených 
sankcí právě s ohledem na nezohledněnou omezenou nesvéprávnost obviněného.

III. 
Důvodnost stížnosti pro porušení zákona

14.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl skutečně napadeným trestním 
příkazem Okresního soudu v Rokycanech ze dne 19. 7. 2024, č. j. 3 T 
36/2024-121, ve vytýkaném směru porušen, a to v neprospěch obviněného.

15.	 Podle ustanovení § 314e odst. 1 tr. ř. platí, že v řízení o přečinu 
může samosoudce bez projednání věci v hlavním líčení vydat trestní příkaz, 
jestliže skutkový stav je spolehlivě prokázán opatřenými důkazy, a to i v 
řízení konaném po zkráceném přípravném řízení. Podle § 314e odst. 7 písm. a) 
tr. ř. nelze vydat trestní příkaz v řízení proti osobě, jejíž svéprávnost je 
omezena.
 
16.	 Z obsahu Nejvyššímu soudu předloženého spisového materiálu je v 
daných souvislostech vhodné připomenout, že z něj vyplývají skutečnosti 
dokládající, že samosoudkyně Okresního soudu v Rokycanech ignorovala poznatky 
svědčící o tom, že v inkriminované době probíhalo u Okresního soudu v Příbrami 
řízení o prodloužení omezení svéprávnosti obviněného, které vyústilo ve vydání 
rozhodnutí, jímž bylo omezení svéprávnosti obviněného skutečně prodlouženo. 
Obviněný byl podle spisového materiálu opakovaně ve svéprávnosti omezován, a to 
Okresním soudem v Příbrami (rozsudkem ze dne 5. 1. 2017, č. j. 14 P 
15/2024-340, na dobu 3 let, rozsudkem ze dne 11. 6. 2020, č. j. 14 P 
15/2014-446, na dobu 3 let), přičemž poslední rozhodnutí ze dne 22. 5. 2024, č. 
j. 14 P 15/2024-633, nabylo právní moci 5. 8. 2024 a svéprávnost byla omezena 
na dobu 5 let. Tato zjištění pak je nutno v této trestní věci konfrontovat s 
tím, že trestní příkaz byl vydán dne 19. 7. 2024 a právní moci nabyl dne 8. 8. 
2024. 

17.	K žádosti Nejvyššího soudu byl zapůjčen spis Okresního soudu v 
Příbrami, sp. zn. 14 P 15/2014, z něhož vyplynulo, že dne 1. 6. 2023 bylo 
Okresním soudem v Příbrami zahájeno mimo jiné řízení o prodloužení doby omezení 
svéprávnosti L. P. (č. l. 502). Podle § 59 odst. 1 občanského zákoníku >2<  
(dále jen o. z.) může soud svéprávnost omezit v souvislosti s určitou 
záležitostí na dobu nutnou pro její vyřízení, nebo na jinak určenou určitou 
dobu, nejdéle však na tři roky. Podle § 59 odst. 2 o. z. uplynutím doby právní 
účinky omezení zanikají. Zahájí-li se však v této době řízení o prodloužení 
doby omezení svéprávnosti, trvají právní účinky původního rozhodnutí až do 
vydání nového rozhodnutí, nejdéle však jeden rok (srov. § 59 odst. 2 věta druhá 
o. z.).  V této souvislosti se účelem a smyslem ustanovení § 59 odst. 2 věty 
druhé o. z. jednoznačně jeví dosažení kontinuity stavu ochraňujícího osobu 
omezenou ve svéprávnosti tak, aby se předčasně (z důvodu zániku právních účinků 
původního rozsudku) neocitla bez adekvátní ochrany, ačkoli tuto ochranu ve 
formě omezení svéprávnosti nadále z důvodu svého trvajícího nepříznivého 
duševního stavu potřebuje (viz rozsudek Nejvyššího soudu sp. zn. 24 Cdo 
2160/2023).

18.	Svéprávnost je nesporně otázkou osobního stavu, jejíž závazné řešení 
je svěřeno do pravomoci občanskoprávních soudů. Jestliže tedy již bylo 
pravomocné rozhodnutí o některé takové otázce týkající se osobního stavu 
příslušným orgánem vydáno, pak ho orgány činné v trestním řízení převezmou, 
neboť jím jsou vázány a nikdy si tyto otázky jako otázky předběžné neřeší podle 
§ 9 odst. 2 tr. ř. samy. V případě, že příslušný orgán řízení o takové otázce 
vede, vyčkají orgány činné v trestním řízení právní moci rozhodnutí [ŠÁMAL, 
Pavel. § 9 (Posuzování předběžných otázek). In: ŠÁMAL, Pavel a kol. Trestní 
řád. 7. vydání. Praha: C. H. Beck, 2013, s. 173.]. 

19.	Nejvyšší soud konstatuje, že v době vydání trestního příkazu 
Okresním soudem v Rokycanech (dne 19. 7. 2024) existovalo (byť nepravomocné) 
rozhodnutí o prodloužení omezení svéprávnosti obviněného ze dne 22. 5. 2024, 
které bylo vydáno na základě včas (dne 1. 6. 2023) zahájeného řízení o 
prodloužení omezení svéprávnosti ve smyslu ustanovení § 59 o. z. z důvodu 
přetrvávající potřeby ochrany obviněného.  

20.	Vycházeje z výše uvedeného je proto zřejmé, že pro vydání trestního 
příkazu nebyly splněny v této trestní věci zákonné podmínky. S ohledem na 
probíhající řízení o prodloužení doby omezení svéprávnosti L. P. bylo naopak 
namístě vyčkat právní moci rozhodnutí občanskoprávního soudu, které by tak 
závazně a nezměnitelně vyřešilo předběžnou otázku týkající se osobního stavu 
obviněného. Teprve poté bylo možné v trestní věci obviněného rozhodnout v 
souladu s trestním řádem o jeho vině či nevině. 

21.	Trestní věc obviněného tak měla být s ohledem na výše uvedené 
projednána v hlavním líčení (v době, kdy by již bylo rozhodnutí o prodloužení 
omezení svéprávnosti ze dne 22. 5. 2024 pravomocné), a pokud by soud shledal, 
že jsou pro to splněny zákonné podmínky, mělo být rozhodnuto rozsudkem (či 
jiným procesním rozhodnutím, pokud by pro něj byly splněny podmínky podle 
trestního řádu).

IV.
Způsob rozhodnutí

22.	Nejvyšší soud proto podle § 268 odst. 2 tr. ř. vyslovil, že 
pravomocným trestním příkazem Okresního soudu v Rokycanech ze dne 19. 7. 2024, 
č. j. 3 T 36/2024-121, byl porušen zákon v ustanoveních § 314e odst. 7 tr. ř. a 
§ 9 odst. 2 tr. ř. v neprospěch obviněného. Podle § 269 odst. 2 tr. ř. napadený 
trestní příkaz zrušil a zrušil také další rozhodnutí na něj obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. ř. Okresnímu soudu v Rokycanech přikázal věc v 
potřebném rozsahu znovu projednat a rozhodnout. Nejvyšší soud připomíná, že 
podle § 270 odst. 4 tr. ř. je soud, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil. Stížnost pro porušení zákona 
byla podána ve prospěch obviněného, takže v novém řízení nemůže dojít ke změně 
v jeho neprospěch.

23.	 Nejvyšší soud v souladu s ustanovením § 274 odst. 3 písm. a) tr. ř. 
rozhodl v neveřejném zasedání.


Poučení: Proti tomuto rozhodnutí není opravný prostředek přípustný.


V Brně dne 11. 6. 2025


JUDr. Aleš Kolář 
předseda senátu


	
	


_______________________________________________________
Poznámky pod čarou jsou v textu odkazovány následovně: >číslo<

1) ŠÁMAL, Pavel. § 314e [Trestní příkaz]. In: ŠÁMAL, Pavel a kol. trestní řád. 
7. vydání. Praha: C. H. Beck, 2013, s. 3580.
2) Zákon č. 89/2012 Sb., občanský zákoník.


