Soud: Nejvyšší soud

Spisová značka: 25 Cdo 2233/99

Datum rozhodnutí: 20.03.2001

Typ rozhodnutí: Rozsudek


Kategorie rozhodnutí: C




25 Cdo 2233/99

ČESKÁ REPUBLIKA 

ROZSUDEK

JMÉNEM REPUBLIKY

Nejvyšší soud České republiky rozhodl v senátě složeném z předsedkyně JUDr. 
Marty Škárové a soudců JUDr. Olgy Puškinové a JUDr. Petra Vojtka v právní věci 
žalobce V. F., zastoupeného advokátem, proti žalovanému M. H., za účasti Č. p., 
jako vedlejšího účastníka na straně žalované, o 49.995,- Kč s příslušenstvím, 
vedené u Okresního soudu v České Lípě pod sp. zn. 8 C 35/97, o dovolání 
vedlejšího účastníka proti rozsudku Krajského soudu v Ústí nad Labem ze dne 5. 
listopadu 1998 č.j. 29 Co 809/98-45, takto:

I. Dovolání se zamítá.

II. Vedlejší účastník je povinen zaplatit žalobci na náhradě nákladů dovolacího 
řízení 2.050,- Kč do tří dnů od právní moci tohoto rozsudku na účet advokáta.

III. Žalobce a žalovaný nemají vůči sobě právo na náhradu nákladů dovolacího 
řízení.

O d ů v o d n ě n í :

Okresní soud v České Lípě rozsudkem ze dne 12. 11. 1997 č.j. 8 C 35/97-16 
zamítl žalobu s návrhem, aby žalovanému byla uložena povinnost zaplatit žalobci 
49.995,- Kč s příslušenstvím, a rozhodl o náhradě nákladů řízení. Neshledal 
důvodným uplatněný nárok na náhradu za poškození zdraví žalobce, k němuž došlo 
dne 10. 1. 1996 ve večerních hodinách, když při přecházení ulice na rohu W. a 
S. ulice v N. B. žalobce sklouzl do asi 20 cm hlubokého výmolu v nerovně 
zasypaném výkopu a způsobil si zranění bérce pravé dolní končetiny s následnou 
pracovní neschopností. Překop ulice provedl v daném místě žalovaný na základě 
objednávky pro společnost M., spol. s r. o., a na základě rozhodnutí S. ú. v N. 
B. Okresní soud posoudil odpovědnost žalovaného podle tehdy platného zákona č. 
135/1961 Sb., o pozemních komunikacích, a dovodil, že žalovaný dodržel podmínky 
stanovené v rozhodnutí stavebního úřadu zajistit do doby konečné úpravy povrchu 
komunikace její schůdnost eventuálně sjízdnost zhutněnou vrstvou štěrku nebo 
drtě, neboť zasypání výkopu provedl, a i když ve výkopu prokazatelně výmoly 
byly, šlo pouze o provizorní zasypání, místo nebylo neschůdné, navíc žalobce ho 
dobře znal a měl dbát zvýšené opatrnosti.

Usnesením Krajského soudu v Ústí nad Labem - pobočky v Liberci ze dne 12. 3. 
1998 č.j. 29 Co 48/98-26 byl rozsudek soudu prvního stupně zrušen a věc mu byla 
vrácena k dalšímu řízení. Krajský soud vyslovil závazný právní názor, že nárok 
žalobce na náhradu škody je co do základu důvodný, protože zasypaný překop 
nebyl bezpečně zajištěn pro chůzi chodců a žalovaný tak nesplnil povinnost 
zajistit schůdnost v místech překopových prací, která mu byla uložena v souladu 
s ust. § 19 odst. 1 zákona č. 135/1961 Sb. rozhodnutím S. ú. v N. B. ze dne 20. 
11. 1995, kde je žalovaný také uveden jako odpovědná osoba za etapu překopových 
prací č. 7 a č. 8, tj. ulice W. a ulice S. Odvolací soud uložil soudu prvního 
stupně zabývat se v dalším řízení otázkou výše nároku.

Rozsudkem Okresního soudu v České Lípě ze dne 23. 6. 1998 č.j. 8 C 35/97-31 
byla žalovanému uložena povinnost zaplatit žalobci 49.995,- Kč s 18 % úrokem od 
1. 10. 1996 do zaplacení a bylo rozhodnuto o náhradě nákladů řízení. Soud 
prvního stupně vycházel z právního názoru vysloveného odvolacím soudem o 
odpovědnosti žalovaného za škodu na zdraví žalobce a pokud jde o výši škody, 
dospěl k závěru, že žalobce prokázal výši náhrady za bolestné, které bylo 
ohodnoceno 195 body při odškodnění částkou 30,- Kč za jeden bod, a dále výši 
ztráty na výdělku, která činí 44.145,- Kč. 

K odvolání vedlejšího účastníka Krajský soud v Ústí nad Labem - pobočka v 
Liberci rozsudkem ze dne 5. 11. 1998 č.j. 29 Co 809/98-45 potvrdil rozsudek 
soudu prvního stupně a rozhodl o náhradě nákladů odvolacího řízení. Odvolací 
soud odkázal na svůj závěr v předchozím zrušujícím usnesení ohledně základu 
nároku a dodal, že rozhodnutím S. ú. v N. B. bylo povoleno zvláštní užívání 
veřejného prostranství mimo jiné v ulicích, kde žalovaný prováděl výkopové 
práce, a to za konkrétních podmínek, z nichž jednou bylo i to, že žadatel, tj. 
v uvedených místech žalovaný, zajistí schůdnost a sjízdnost dotčeného území. 
Skutkové okolnosti zjištěné v řízení svědčí o tom, že příčinou pádu žalobce do 
výmolu byl stav komunikace v těchto místech, takže příčinná souvislost byla v 
řízení dostatečně prokázána. Protože žalovaný porušil povinnosti, jež mu byly 
správním rozhodnutím uloženy, odpovídá žalobci za škodu způsobenou úrazem. 
Pokud jde o výši nároku, odvolací soud se ztotožnil se závěry soudu prvního 
stupně.

Proti tomuto rozsudku podal vedlejší účastník dovolání, ve kterém namítá, že ve 
stavebním povolení bylo žalovanému uloženo do doby převzetí konečné úpravy 
zajistit schůdnost event. sjízdnost dotčeného území, avšak vzhledem k tomu, že 
v ul. S., kde došlo k úrazu, se jednalo o překop vozovky, na níž není zákonem o 
pozemních komunikacích (č. 135/1961 Sb. ve znění pozdějších předpisů) stanovena 
povinnost zajišťovat schůdnost, nýbrž pouze sjízdnost, nebylo povinností 
žalovaného zajistit schůdnost v místě, kde k úrazu došlo. Podle uvedeného 
zákona je totiž správce komunikací povinen zajišťovat schůdnost pouze na 
taxativně vymezených místech (§ 9 odst. 2 a § 9a odst. 3 uvedeného zákona), tj. 
na přechodech pro chodce na místních komunikacích a průjezdních úsecích silnic 
městy a obcemi, místních komunikacích učených výhradně pro chodce a chodnících. 
Protože místo úrazu žalobce do tohoto výčtu nezapadá a zákonem tak není 
založena povinnost správce komunikace zajišťovat zde schůdnost, nemůže být ze 
stavebního povolení dovozována povinnost žalovaného tam, kde není uvedeným 
zákonem uložena. Dovolatel dále namítá, že při posuzování, zda žalovaný plnil 
podmínky určené stavebním úřadem, soud nevzal v úvahu výpovědi svědků G. a J., 
kteří vypověděli, že překop byl podle potřeby dosypáván a že nerovnosti 
nedosahovaly hloubky 5-10 cm, a vycházel z výpovědi svědka Š., který údajně byl 
na místě těsně po pádu žalobce. Poukazuje na to, že žalobce situaci v místě 
úrazu znal, o překopu komunikace věděl, v místě byla dobrá viditelnost, takže 
nešlo o nepředvídatelnou překážku. Navrhl zrušení rozsudku odvolacího soudu a 
vrácení věci k dalšímu řízení.

Žalobce ve svém vyjádření uvedl, že podle jeho názoru je právní posouzení věci 
soudy obou stupňů správné, neboť povinnost zajistit při zvláštním užití 
veřejného prostranství schůdnost, eventuálně sjízdnost dotčeného území, 
případně včetně dopravního označení, vznikla žalovanému pravomocným rozhodnutím 
správního orgánu (stavebního úřadu). Žalobce je přesvědčen, že unesl důkazní 
břemeno ohledně existence výmolu i příčinné souvislosti se způsobeným zraněním. 
Výpovědi svědků G. a J. jeho tvrzení nevyvracejí, neboť svědek G. připustil, že 
poslední kontrolní den byl asi 2 měsíce před úrazem a že teprve na upozornění 
řidičů byl výkop zasypáván, a svědek J. potvrdil, že žalobce nemohl jít jinou 
cestou než přes překop, protože chodník byl zasypán umrzlou hlínou. Ostatně o 
existenci výmolu kromě žalobce a svědka Š. vypovídala i svědkyně F. a svědek H. 
Navrhl, aby dovolání bylo zamítnuto.

Podle ustanovení části dvanácté hlavy I bodu 17 zákona č. 30/2000 Sb., kterým 
se mění zákon č. 99/1963 Sb., občanský soudní řád, ve znění pozdějších 
předpisů, a některé další zákony, se dovolání proti rozhodnutím odvolacího 
soudu vydaným přede dnem nabytí účinnosti tohoto zákona (1.1.2001) nebo vydaným 
po řízení provedeném podle dosavadních právních předpisů projednají a rozhodnou 
podle dosavadních právních předpisů (tj. podle občanského soudního řádu ve 
znění účinném do 31.12.2000).

Nejvyšší soud jako soud dovolací (§ 10a o.s.ř.) po zjištění, že dovolání bylo 
podáno včas, účastníkem řízení, zastoupeným advokátem ve smyslu § 241 odst. 1 
o.s.ř., přezkoumal napadený rozsudek podle § 242 odst. 3 o.s.ř. a dospěl k 
závěru, že dovolání, které je přípustné podle § 238 odst. 1 písm. b/ o.s.ř., 
není opodstatněné.

Podle ustanovení § 420 odst. 1 obč. zák. každý odpovídá za škodu, kterou 
způsobil porušením právní povinnosti. Podle § 420 odst. 2 obč. zák. škoda je 
způsobena právnickou osobou nebo fyzickou osobou, když byla způsobena při 
jejich činnosti těmi, které k této činnosti použili. Tyto osoby samy za škodu 
takto způsobenou podle tohoto zákona neodpovídají; jejich odpovědnost podle 
pracovně právních předpisů není tím dotčena. Podle § 420 odst. 3 obč. zák. 
odpovědnosti se zprostí ten, kdo prokáže, že škodu nezavinil.

Odvolací soud zcela správně posoudil uplatněný nárok podle ustanoveních 
upravujících obecnou odpovědnost za škodu, založenou na principu presumovaného 
zavinění. Ačkoliv ve svém rozhodnutí výslovně necituje ust. § 420 obč. zák., je 
jednoznačné, že po právní stránce nárok posoudil podle tohoto ustanovení.

Odpovědnost žalovaného za škodu v dané věci není odpovědností správce 
komunikace za závady ve sjízdnosti či schůdnosti podle silničního zákona, nýbrž 
je odpovědností subjektu provádějícího stavební práce na komunikaci za porušení 
povinností stanovených správním orgánem v rozhodnutí o povolení zvláštního 
užívání veřejného prostranství - komunikace, v němž pro provedení prací 
(konkrétně i pro překop ul. S.) byly do doby převzetí konečné úpravy dotčeného 
území stanoveny podmínky, za jejichž dodržení byl určen odpovědný subjekt, tj. 
v daném případě žalovaný, který tyto práce také prováděl.

Zákon č. 135/1961 Sb. o pozemních komunikacích (silniční zákon), ve znění 
pozdějších předpisů, v § 9 odst. 1 stanoví povinnost správců dálnic, silnic a 
místních komunikací odstraňovat závady ve sjízdnosti těchto komunikací a v § 9a 
odst. 2 upravuje jejich odpovědnost za škody vzniklé uživatelům těchto 
komunikací v důsledku závad ve sjízdnosti. Dále upravuje odpovědnost za škodu 
způsobenou závadami ve schůdnosti, a to jednak odpovědnost správců místních 
komunikací (§ 9a odst. 3), kteří odpovídají za škody, jejichž příčinnou byly 
závady ve schůdnosti na přechodech pro chodce na místních komunikacích a na 
dalších taxativně uvedených místech, a jednak odpovědnost vlastníků (správců, 
uživatelů) nemovitostí hraničících se silnicí nebo místní komunikací (§ 9a 
odst. 4), kteří odpovídají za škody, jejichž příčinou byly závady ve schůdnosti 
na přilehlých chodnících, které vznikly znečištěním, náledím nebo sněhem. V 
uvedeném zákoně je tedy upravena odpovědnost za škodu vzniklou uživatelům 
dálnic, silnic a místních komunikací jen ve vztahu k určitému okruhu možných 
odpovědných subjektů - ve vztahu ke správcům dálnic, silnic a místních 
komunikací a ve vztahu k vlastníkům (správcům, uživatelům) nemovitostí.

S dovolatelem lze souhlasit v tom, že k úrazu žalobce nedošlo na žádném z míst 
taxativně vyjmenovaných v ust. § 9a odst. 3 citovaného zákona, a lze mu 
přisvědčit i v tom, že žalovanému, který nebyl správcem předmětné komunikace, 
neukládá silniční zákon povinnost odstraňovat závady ve schůdnosti na této 
komunikaci a nestanoví jeho odpovědnost za škody vzniklé závadami ve 
schůdnosti, jak jsou vymezeny v ust. § 12 vyhl. č. 35/1984 Sb. Tím však není 
vyloučena odpovědnost žalovaného podle ustanovení § 420 obč. zák., které 
upravujíce obecnou odpovědnost za škodu vzniklou v příčinné souvislosti s 
porušením konkrétní právní povinnosti. Silniční zákon totiž upravuje objektivní 
odpovědnost pouze správců komunikací, případně vlastníků v zákoně uvedených 
nemovitostí, nikoliv odpovědnost dalších subjektů (toho, kdo jednal 
protiprávně), tedy ani odpovědnost subjektu provádějícího stavební práce na 
komunikaci za škodu vzniklou porušením povinností, jež mu byly příslušným 
správním orgánem uloženy. Už z toho důvodu, že žalovaný není správcem předmětné 
komunikace ani vlastníkem nemovitosti uvedené v ust. § 9a odst. 4 silničního 
zákona, nelze v daném případě posuzovat jeho odpovědnost za škodu podle 
silničního zákona, který je ve vztahu k obč. zák. normou speciální. Není proto 
z hlediska právního posouzení opodstatněná námitka dovolatele, že k úrazu došlo 
na komunikaci, na níž je podle silničního zákona stanovena povinnost udržovat 
pouze sjízdnost, nehledě k tomu, že ani objektivní odpovědnost správců 
komunikací za škody způsobené závadou ve sjízdnosti podle uvedeného zákona není 
omezena jen vůči řidičům vozidel, nýbrž tato odpovědnost je dána ve vztahu ke 
všem uživatelům komunikací, tedy i vůči chodcům, pokud jsou účastníky provozu 
na pozemních komunikacích (srov. rozsudek Nejvyššího soudu ze dne 29. června 
l999 sp. zn. 2 Cdon 1314/96).

V daném případě škoda na zdraví žalobce vznikla sklouznutím do výmolu v nerovně 
zasypaném výkopu na komunikaci, na níž bylo povoleno zvláštní užívání k 
provedení stavebních prací. Tyto práce prováděl žalovaný a jeho povinností bylo 
dodržet podmínky, za nichž bylo zvláštní užívání povoleno. Jestliže rozhodnutím 
příslušného stavebního úřadu mu byla uložena povinnost zajistit v době před 
konečnou úpravou povrchu schůdnost, event. sjízdnost komunikace v místě překopu 
a žalovaný po provizorním zasypání výkopu jej neudržoval ve schůdném stavu, je 
závěr o porušení povinnosti žalovaného správný.

Dovolatel dále zpochybňuje skutkové zjištění o hloubce výmolu, do nějž žalobce 
sklouzl, a namítá, že odvolací soud nevzal v úvahu výpovědi svědků G. a J., 
kteří vypověděli, že výkop byl podle potřeby dosypáván.

Uplatňuje tedy dovolací důvod podle ust. § 241 odst. 3 písm. c/ o.s.ř., jímž 
lze napadnout výsledek činnosti soudu při hodnocení důkazů, na jehož 
nesprávnost lze usuzovat - jak vyplývá ze zásady volného hodnocení důkazů - jen 
ze způsobu, jak k němu soud dospěl. Nelze-li soudu v tomto směru vytknout žádné 
pochybení, není možné polemizovat s jeho skutkovými závěry (např. namítat, že 
soud měl uvěřit jinému svědkovi apod).

Skutkovým zjištěním, které nemá oporu v provedeném dokazování, se ve smyslu 
uvedeného ustanovení rozumí výsledek hodnocení důkazů, který neodpovídá postupu 
vyplývajícímu z ust. § 132 o.s.ř., protože soud vzal v úvahu takové 
skutečnosti, které z provedených důkazů nevyplynuly ani jinak nevyšly v řízení 
najevo, nebo protože soud naopak určité prokázané skutečnosti při hodnocení 
důkazů pominul, popř. v jeho hodnocení důkazů a dalších poznatků, jež vyšly v 
řízení najevo, je z logický rozpor z hlediska jejich závažnosti, zákonnosti, 
věrohodnosti apod. Skutkové zjištění nemá oporu v provedeném dokazování tehdy, 
týká-li se skutečností, které byly významné pro posouzení věci z hlediska 
hmotného práva. O takový případ se však v dané věci nejedná. 

Skutečnosti rozhodné pro závěr, zda je žalovaný podle § 420 obč. zák. odpovědný 
za škodu žalobce, byly v řízení náležitě zjištěny, přičemž za situace, kdy bylo 
jednoznačně prokázáno, že příčinou žalobcova úrazu byly výmoly v nerovném 
povrchu překopu na komunikaci v těchto místech, jejíž stav neodpovídal 
podmínkám stanoveným v rozhodnutí stavebního úřadu, nebylo pro rozhodnutí 
podstatné, zda byl překop "podle potřeby dosypáván" či nikoliv, a pokud jde o 
otázku, do jaké konkrétní hloubky dosahovaly nerovnosti v povrchu překopu, 
nelze soudu vytýkat, že vycházel z výpovědi očitého svědka v daném místě a 
čase, zatímco oba v dovolání jmenovaní svědkové nepotvrdili, že by v době kolem 
úrazu toto místo vůbec viděli. Zjištění o hloubce výmolu, na němž došlo k 
úrazu, má oporu v provedeném dokazování a nelze dovodit, že by v tomto směru 
byl v hodnocení provedených důkazů logický rozpor.

Pokud pak dovolatel s poukazem na to, že žalobce situaci v místě úrazu znal a o 
překopu věděl, dovozuje jeho spoluodpovědnost na vzniklé škodě, není tato 
námitka opodstatněná.

Podle ustanovení § 441 obč. zák. byla-li škoda způsobena také zaviněním 
poškozeného, nese škodu poměrně; byla-li škoda způsobena výlučně jeho 
zaviněním, nese ji sám. 

V rozsahu v jakém se sám poškozený podílel na způsobení škody, není dána 
odpovědnost toho, kdo za škodu odpovídá. Stejně jako u škůdce je třeba i u 
poškozeného brát v úvahu jen takové jednání, které splňuje všechny předpoklady 
odpovědnosti za škodu, tj. musí být prokázáno, že protiprávní jednání 
poškozeného bylo příčinou (jednou z příčin) vzniku škody. Pro takový závěr však 
nebyly v řízení zjištěny podstatné skutečnosti a v samotné okolnosti, že snad v 
místě úrazu byla dobrá viditelnost a že žalobce situaci v místě překopu znal, 
nelze spatřovat protiprávnost jednání žalobce, které přispělo ke vzniku škody. 
Ostatně dovolatel pouze opakuje námitky uplatněné již v odvolání.

Z uvedeného vyplývá, že rozsudek odvolacího soudu je z hlediska uplatněných 
dovolacích důvodů (§ 241 odst. 3 písm. c/, d/ o. s. ř.) správný, a proto bylo 
dovolání vedlejšího účastníka zamítnuto (§ 243b odst. 1 o. s. ř.).

O náhradě nákladů dovolacího řízení bylo rozhodnuto podle § 243b odst. 4, věty 
první, § 224 odst. 1 a § 142 odst. 1, o.s.ř., neboť s ohledem na výsledek 
dovolacího řízení má žalobce právo na náhradu účelně vynaložených nákladů 
řízení, které sestávají z odměny za zastoupení advokátem za 1 úkon v částce 
1.975,- Kč ( vyjádření k dovolání) a v paušální částce náhrad hotových výdajů 
ve výši 75.- Kč ( § 7, § 11 odst.1 písm. k/ a § l3 odst. 3 vyhl.č. 177/1996 
Sb.).

Proti tomuto rozhodnutí není přípustný opravný prostředek.

V Brně dne 20. března 2001

JUDr. Marta Š k á r o v á, v. r.

předsedkyně senátu

Za správnost vyhotovení: Romana Říčková
