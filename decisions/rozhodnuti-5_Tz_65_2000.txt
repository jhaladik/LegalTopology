Soud: Nejvyšší soud

Spisová značka: 5 Tz 65/2000

Datum rozhodnutí: 25.05.2000

Typ rozhodnutí: Rozsudek




5 Tz 65/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 25. 
května 2000 v Brně v senátě složeném z předsedy JUDr. Jiřího Horáka a soudců 
JUDr. Františka Púryho a JUDr. Jindřicha Urbánka stížnost pro porušení zákona, 
kterou podal ministr spravedlnosti České republiky v neprospěch obviněného J.  
Š.,  proti usnesení státní zástupkyně Městského státního zastupitelství v Praze 
ze dne 28. 9. 1999 sp. zn. KZv 150/97, a rozhodl podle § 268 odst. 2, § 269 
odst. 2, § 270 odst. 1 tr. ř. a za podmínek § 272 tr. ř.   t a k t o :

Usnesením státní zástupkyně Městského státního zastupitelství v Praze ze dne 
28. 9. 1999 sp. zn. KZv 150/97 a v řízení, jež mu předcházelo,  b y l  ve 
výroku pod bodem 2) 

p o r u š e n   z á k o n

 v ustanoveních § 2 odst. 5, 6 a § 172 odst. 1 písm. a) tr. ř., a to ve 
prospěch obviněného. 

Citované usnesení se ve výroku pod bodem 2), jímž bylo podle § 172 odst. 1 
písm. a) tr. ř. zastaveno trestní stíhání obviněného J. Š. pro trestný čin 
vraždy podle § 219 odst. 1 tr. zák.,  z r u š u j e . Současně se zrušují 
všechna další rozhodnutí na zrušený výrok usnesení obsahově navazující, pokud 
vzhledem ke změně, k níž došlo zrušením, pozbyla podkladu.

Státní zástupkyni Městského státního zastupitelství v Praze se  p ř i k a z u j 
e , aby věc v potřebném rozsahu znovu projednala a rozhodla.

Odůvodnění:

Rozsudkem Městského soudu v Praze ze dne 24. 4. 1998 sp. zn. 41 T 2/98 byl 
obviněný J. Š. podle § 226 písm. c) tr. ř. zproštěn obžaloby z trestného činu 
vraždy podle § 219 odst. 1 tr. zák., jehož se měl dopustit tím, že v době okolo 
0.30 hod. dne 14. května 1997 v P., vyhodil z okna svého bytu ve druhém patře 
L. Š., která pádem na dvůr utrpěla mimo jiné zlomení klenby spodiny lební, 
pohmoždění mozku, trhliny levé plíce, mnohočetné zlomeniny žeber, rozlomení 
křížokyčelního skloubení vlevo, zlomeninu páteře mezi pátým bederním a prvním 
křížovým obratlem a na následky těchto poranění v krátké době zemřela. V 
poznámce lze uvést, že tento skutek byl předmětem všech níže konstatovaných 
rozhodnutí a nebude u nich - s výjimkou posledního - opakovaně citován.

Usnesením Vrchního soudu v Praze ze dne 22. 7. 1998 sp. zn. 8 To 48/98 byl k 
odvolání městského státního zástupce v Praze podle § 258 odst. 1 písm. b), c) 
tr. ř. napadený rozsudek v celém rozsahu zrušen. Podle § 260 tr. ř. byla věc 
vrácena státnímu zástupci k došetření.

Usnesením vyšetřovatele Policie ČR, Úřadu vyšetřování hl. m. Prahy ze dne 28. 
5. 1999 ČVS: MVV-90/11-97 bylo podle § 172 odst. 1 písm. b) tr. ř. zastaveno 
trestní stíhání obviněného J. Š. pro trestný čin vraždy podle § 219 odst. 1 tr. 
zák.

Usnesením státní zástupkyně Městského státního zastupitelství v Praze ze dne 
11. 6. 1999 sp. zn. KZv 150/97 bylo podle § 174 odst. 2 písm. e) tr. ř. zrušeno 
usnesení vyšetřovatele Policie ČR, Úřadu vyšetřování hl. m. Prahy ze dne 28. 5. 
1999 ČVS: MVV-90/11-97.

Usnesením vyšetřovatele Policie ČR, Úřadu vyšetřování hl. m. Prahy ze dne 15. 
9. 1999 ČVS: ÚVP-90/11-97 bylo podle § 172 odst. 1 písm. b) tr. ř. zastaveno 
trestní stíhání obviněného J. Š.pro trestný čin vraždy podle § 219 odst. 1 tr. 
zák.

Usnesením státní zástupkyně Městského státního zastupitelství v Praze ze dne 
28. 9. 1999 sp. zn. KZv 150/97 bylo rozhodnuto takto:

1. Podle § 174 odst. 2 písm. c) tr. ř. bylo zrušeno usnesení vyšetřovatele 
Policie ČR, Úřadu vyšetřování hl. m. Prahy ze dne 15. 9. 1999 ČVS: ÚVP-90/11-97.

2. Podle § 172 odst. 1 písm. e) tr. ř. bylo zastaveno trestní stíhání 
obviněného J. Š.pro trestný čin vraždy podle § 219 odst. 1 tr. zák., kterého se 
měl dopustit tím, že v době okolo 00.30 hod. dne 14. 5. 1997 v P., vyhodil z 
okna svého bytu ve 2. patře poškozenou L. Š., která pádem na dvůr utrpěla 
zlomení klenby spodiny lební, pohmoždění mozku, trhliny levé plíce, mnohočetné 
zlomeniny žeber, rozlomení křížokyčelního skloubení vlevo, zlomeninu páteře 
mezi pátým bederním a prvním křížovým obratlem a na následky těchto poranění v 
krátké době zemřela.

Rozhodnutí nabylo právní moci dnem jeho vydání.

	Proti naposledy citovanému usnesení podal ministr spravedlnosti 
stížnost pro porušení zákona v neprospěch obviněného J. Š., která byla 
Nejvyššímu soudu doručena dne 20. 3. 2000. Namítá, že nesouhlasí s rozhodnutím 
uvedeným pod bodem 2) usnesení. Konstatuje, že při postupu podle § 172 odst. 1 
písm. a) tr. ř. musí být zcela mimo pochybnost, že se stíhaný skutek nestal. V 
případě, že ani dalším vyšetřováním nejsou odstraněny pochybnosti, zda se 
skutek stal či nikoli, je státní zástupce povinen podat obžalobu. Teprve soud, 
po provedeném dokazování v hlavním líčení, které by nevedlo k jednoznačnému 
závěru a zůstaly by pochybnosti o možném jiném průběhu skutkového děje, by 
obžalovaného zprostil obžaloby podle § 226 písm. a) tr. ř.

	Ministr spravedlnosti dále uvádí, že odůvodnění napadeného usnesení je 
nedostatečné a nepřezkoumatelné, neboť postrádá náležitosti uvedené v § 134 
odst. 2 tr. ř. Není zřejmé, jak se státní zástupkyně vypořádala s důkazy, které 
si navzájem odporují, které z důkazů vzala za základ svého rozhodnutí a proč. 
Např. zůstává neobjasněna skutečnost, že sukně poškozené L. Šindelářové, kterou 
údajně měla při pádu na sobě, se našla roztržená vedle jejího těla, ačkoli 
obviněný setrval na tom, že se jmenovaná v bytě nesvlékala, a on za ní z okna 
nic neházel.

	Ministr spravedlnosti rovněž namítá, že přetrvávají u důkazů rozpory, 
které vylučují jednoznačný závěr, že ke stíhanému skutku nedošlo. Jde především 
o rozpor mezi opakovaným tvrzením obviněného J. Š., že poškozená vypadla z okna 
poté, kdy vlastně sklouzla v pozici obličejem do místnosti, a neměnnou výpovědí 
svědkyně B. B. Jmenovaná i při vyšetřovacím pokusu uvedla, že viděla poškozenou 
vykloněnou obličejem z okna, přičemž druhou polovinou těla stála v místnosti, 
přes parapet se nakláněla horní částí těla a držela se prsty, resp. nataženýma 
rukama parapetu nebo rámu okna. Na parapetu přitom byly zjištěny stopy 
pravděpodobně po prstech rukou. Z nedostatečného identifikačního materiálu však 
ani znalecká expertiza nemohla dovodit, že šlo o stopy prstů poškozené. Je 
třeba uvážit i výpověď znalce prof. MUDr. J. Š., který uvedl, že je 
pravděpodobnější, že poškozená padala horní částí těla napřed. Jednoznačně to 
však potvrdit nemůže, neboť po pádu mohlo dojít k posunu těla.

	Ministr spravedlnosti také konstatuje, že svědkyně B. B. viděla muže, 
který ženu, vyklánějící se nebo ohnutou z okna, držel zezadu za ramena. Na 
svědkyni to působilo dojmem, že se jí snaží vtáhnout zpět do místnosti. Nikdo 
ze sousedů, kteří slyšeli volání poškozené o pomoc včetně výrazů, které 
nasvědčují tomu, že mezi ní a obviněným došlo ke konfliktu (např. N. M. slyšela 
výrazy „pomozte mi někdo", „ty hovado"), neslyšel hlasitou hudbu z otevřeného 
okna pokoje obviněného, kde údajně s poškozenou tančil rokenrol. V tomto pokoji 
bylo v určitou dobu i zhasnuto, neboť svědci, kteří reagovali na volání 
poškozené, nikde osvětlené okno neviděli.

	Ministr spravedlnosti závěrem poukazuje na rozporné tvrzení obviněného 
ohledně použití toalety. Jako neadekvátní považuje jeho chování bezprostředně 
po události. Obviněného nezajímalo, zda a co se poškozené stalo, a může-li jí 
pomoci. Nepoužil ani funkční telefon v bytě, aby přivolal pomoc. Přitom si 
celou událost dopodrobna vybavuje. Nelze proto hovořit o takovém šoku, který by 
u něho vedl k nevysvětlitelnému chování. Nadále přetrvává podezření, že v bytě 
došlo k zápasu. Podle znalců z oboru zdravotnictví, odvětví soudního lékařství 
nelze vysvětlit zranění poškozené v ústech a za ušními lalůčky pádem. Zranění 
vznikla působením jiného násilí, např. ze strany druhé osoby. Ministr 
spravedlnosti proto navrhl, aby Nejvyšší soud podle § 268 odst. 2 tr. ř. 
vyslovil, že usnesením státní zástupkyně Městského státního zastupitelství v 
Praze ze dne 28. 9. 1999 sp. zn. KZv 150/97 byl v části, jíž bylo podle § 172 
odst. 1 písm. a) tr. ř. zastaveno trestní stíhání obviněného J. Š. pro trestný 
čin vraždy podle § 219 odst. 1 tr. zák., porušen zákon v ustanoveních § 2 odst. 
5, 6 a § 172 odst. 1 písm. a) tr. ř., a to ve prospěch obviněného. Dále, aby 
podle § 269 odst. 2 tr. ř. napadenou část usnesení zrušil, a poté postupoval 
podle § 270 odst. 1 tr. ř. 

	Nejvyšší soud přezkoumal podle § 267 odst. 1 tr. ř. z podnětu podané 
stížnosti pro porušení zákona a na podkladě spisového materiálu správnost obou 
výroků napadeného usnesení, jakož i řízení, které mu předcházelo, a shledal, že 
zákon porušen byl.

	V původním řízení byly ke zjištění skutkového stavu věci provedeny 
výslechy obviněného a svědků. Dále byly zajištěny a provedeny znalecké posudky 
(případně odborná vyjádření), včetně výslechu znalců. Rovněž byly zajištěny a 
provedeny různé listinné důkazy. Také byl proveden vyšetřovací pokus.

	Podle názoru senátu Nejvyššího soudu je výrok pod bodem 1) napadeného 
usnesení věcně správný. Státní zástupkyně důvodně zjistila, že usnesení 
vyšetřovatele Policie ČR, Úřadu vyšetřování hl. m. Prahy ze dne 15. 9. 1999 
ČVS: ÚVP-90/11-97 je nezákonné a v souladu s ustanovením § 174 odst. 2 písm. e) 
tr. ř. je zrušila. V tomto směru ani stížnost pro porušení zákona napadenému 
usnesení nic nevytýká. Státní zástupkyně však dospěla k chybnému závěru, že ve 
věci je dán jiný zákonný důvod pro zastavení trestního stíhání obviněného J. 
Š., jak bude rozvedeno níže.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. Podle § 172 
odst. 1 písm. a) tr. ř. vyšetřovatel zastaví trestní stíhání, je-li nepochybné, 
že se nestal skutek, pro který se trestní stíhání vede. Vzhledem k ustanovení § 
174 odst. 2 písm. c), e) tr. ř. může takové rozhodnutí učinit i státní zástupce.

Naproti tomu v případě výroku uvedeného pod bodem 2) napadeného usnesení 
nepostupovala státní zástupkyně v souladu s výše citovanými ustanoveními 
zákona, jak důvodně namítá i ministr spravedlnosti ve stížnosti pro porušení 
zákona. Předně k objasnění skutkového stavu věci nebyly zajištěny a provedeny 
všechny potřebné a dostupné důkazy. Již orgány Policie ČR měly v rámci 
prvotních úkonů na místě události dne 14. 5. 1997 podrobně zdokumentovat i 
místo dopadu těla poškozené na dvoře domu č. 392/4 v P. Např. z protokolu o 
ohledání místa činu není zřejmé, kde se tělo poškozené L. Š. na dvoře přesně 
nacházelo a jak bylo orientováno. Nedostatkem je proto absence plánku, který by 
tyto skutečnosti zaznamenal, což mohlo být využito např. pro znaleckou 
expertizu. K této záležitosti není ve spise ani fotodokumentace. Orgány 
přípravného řízení měly také vyžádat, kromě znaleckých posudků a odborných 
vyjádření založených ve spise, i znalecký posudek z oboru forenzní 
biomechaniky. Jedná se o nový vědní obor, který aplikuje biomechaniku a 
biomechanické metody na zkoumání kriminalistických stop s biomechanickým 
obsahem. Umožňuje dekódování informace z kriminalisticky relevantní události, 
která vznikla v důsledku pohybové činnosti člověka a souvisí s vyšetřovanou 
událostí. Lze tak získat poznatky o somatu pachatele nebo o jeho pohybovém 
chování. Pokud by byl znalecký posudek vyžádán a znalec by měl dostatek 
podkladů k expertize, mohl se vyjádřit k pádu poškozené z okna, zejména zda se 
na něm nepodílela druhá osoba, event. se vyjádřit i k somatu takové osoby.

Státní zástupkyně v napadeném usnesení rovněž náležitým způsobem nevyhodnotila 
důkazy ve spise. Lze připomenout, že hodnocení důkazů je ve smyslu § 2 odst. 6 
tr. ř. vybudováno na vnitřním přesvědčení orgánů činných v trestním řízení. 
Vytváří se přísně logicky na základě zákonů a jiných právních předpisů, přičemž 
se opírá o právní vědomí, o všestranné, hluboké a logické zhodnocení důkazů i 
jejich vzájemných souvislostí, s přihlédnutím ke všem okolnostem případu. 
Státní zástupkyně své vnitřní přesvědčení v napadeném usnesení také řádně 
nezdůvodnila. V rozhodnutí není ve smyslu § 134 odst. 2 tr. ř. uvedeno, které 
skutečnosti vzala za prokázané, o které důkazy svá skutková zjištění opřela a 
jakými úvahami se při hodnocení důkazů řídila. Odůvodnění napadeného usnesení 
je spíše výčtem všech důležitých procesních úkonů ve věci a jednotlivých 
důkazů, a proto je z pohledu jejich hodnocení nepřezkoumatelné, jak právem 
vytýká stížnost pro porušení zákona. V této souvislosti nutno poznamenat, že 
zejména mezi výpovědí obviněného a některými dalšími zajištěnými důkazy jsou 
podstatné rozdíly, a to k průběhu události.

Obviněný J. Š. u hlavního líčení dne 23. 4. 1998 mj. vypověděl, že když se 
vrátil z WC do pokoje byla poškozená na okně. Rovněž konstatoval: „Já jsem po 
ní chtěl, aby slezla s okna, a dokonce jsem ji uchopil za ramena nebo pod 
rameny a táhl jsem jí k sobě. Byla tváří ke mně. Ona náhle, jako by po břiše, 
sklouzla nohama ven z okna. Jak ta slečna sklouzla, tak mi sklouzly i ruce, že 
jsem jí nejprve oběma rukama držel za její pravou ruku. Pak jsem jí držel už 
jen jednou, a to pravou rukou, neboť jsem se levou rukou zapřel o zeď pod 
oknem. Ona nic neříkala, ani nevolala. Já jsem jí pak neudržel a ona mi spadla 
ven do dvora. Pak jsem myslím vypnul věž, zavřel okno a odešel z bytu. Možná, 
že jsem ještě přecházel po pokoji, neboť jsem byl v šoku. Nedovedu si 
vysvětlit, proč se v bytě nacházel knoflík a proč tam byly spona a náušnice. K 
tomu se odmítám vyjádřit. Z bytu jsem nic z okna nevyhodil. Z okna ona spadla 
sama. Ta slečna mohla dvakrát nebo třikrát volat o pomoc". Obviněný také 
zdůraznil, že si poškozená určitě nesvlékala sukni a nesundávala náušnice (vše 
na čl. 275-276 tr. spisu). Obviněný vypověděl obdobně o události i v přípravném 
řízení.

Naproti tomu svědkyně B.  B.  (v přípravném řízení vypovídala pod utajeným 
jménem jako A. N.) mj. uvedla, že kolem půlnoci slyšela křik. Viděla, že v okně 
vpravo od jejího bytu se svítí. Zjistila, že jde o druhé patro. Rozeznala 
ženský hlas, který několikrát volal „pomozte mi, pomozte". Vyklonila se z okna 
a viděla, jak v osvětleném okně leží polovinou těla na parapetu žena tak, že 
druhou polovinou těla zůstávala v místnosti. Ruce měla natažené před sebou a 
držela se zřejmě rámu nebo parapetu okna. Za ženou stál muž, který ji držel za 
ramena, a vypadalo to, jako by ji táhl zpět do bytu. Protože se z jiného bytu 
ozval mužský hlas, který se ptal, co se děje, tak svědkyně od okna odstoupila a 
šla si lehnout. Za chvíli však ze dvora zaslechla jakýsi šoupavý zvuk a pak 
žuchnutí (vše na č. l. 127-128, 280-281 tr. spisu). Shodné skutečnosti, ohledně 
postavení ženy v okně a muže za ní, konstatovala svědkyně i v rámci 
vyšetřovacího pokusu dne 29. 4. 1999 (č. l. 341 tr. spisu). B.  B.  byla 
jedinou zjištěnou osobou, která aspoň část události v okně bytu obviněného 
přímo viděla.

Podle názoru Nejvyššího soudu nebylo možné hodnotit důkazy v trestním spise se 
závěrem, že je ve smyslu § 172 odst. 1 písm. a) tr. ř. nepochybné, že se nestal 
skutek, pro který se trestní stíhání vedlo. Přitom nešlo pouze o rozpor mezi 
tvrzením obviněného.J. Š. a výpovědí svědkyně B. B. Také některé další 
provedené důkazy se neshodovaly s tím  co o události vypověděl obviněný. 

Z protokolu o ohledání místa činu mj. vyplývalo, že vedle těla poškozené L. Š. 
byla na dvoře zjištěna roztržená tmavomodrá sukně (č. l. 155 tr. spisu). Podle 
znaleckého posudku z oboru kriminalistické techniky, odvětví mechanoskopické 
expertizy byla tato sukně po pravé straně po celé délce prostřižena, nejspíše 
za použití nůžek, zřejmě na pitevně při svlékání těla poškozené. U podélného 
prostřižení textilie bylo směrem dovnitř zjištěno tržné poškození, které 
vycházelo z poškození vzniklého střihem (č. l. 200 tr. spisu). Znalec prof. 
MUDr. J. Š. u hlavního líčení vypověděl, že na místě nálezu měla poškozená 
oblečené to, co bylo popsáno v pitevním protokolu (spodní prádlo, punčochové 
kalhoty, halenku a koženou bundu). Žádné oděvní součástky jí nebyly před 
odvozem svléknuty (č. l. 288 tr. spisu). Protože obviněný tvrdil, že si 
poškozená určitě nesvlékala sukni a že také z okna nic nevyhodil, je otázkou, 
kdy, za jaké situace a jak mohlo dojít u L. Š. k vysvlečení a k rozstřižení 
sukně, a proč se toto oblečení nacházelo vedle jejího těla.

Podle znaleckého posudku z oboru zdravotnictví, odvětví soudního lékařství a 
výpovědí znalců u hlavního líčení nelze drobnou trhlinu sliznice předsíně ústní 
horního rtu a oděrky v okolí obou ušních lalůčků u poškozené uspokojivě 
vysvětlit pádem z výše. Tato poranění mohla spíše vzniknout např. tlakem při 
zakrývání úst a manipulací s náušnicemi (č. l. 17, 288 tr. spisu). Z protokolu 
o ohledání místa činu, plánku a fotodokumentace mj. vyplývalo, že v pokoji bytu 
obviněného byla na zemi nalezena dámská náušnice ze žlutého kovu ve tvaru 
šipky. Kolem ní v koberci byly zjištěny drobné úlomky žlutého kovu. V místnosti 
na zemi byl zajištěn utržený černý knoflík a rozložená dámská spona do vlasů. 
Na parapetu okna bylo nalezeno zavírání dámské náušnice ze žlutého kovu (č. l. 
151, 163-165, 168 tr. spisu). Jelikož obviněný vypověděl, že si poškozená 
náušnice nesundávala a že jí z okna pomáhal výše popsaným způsobem, je i zde 
otázkou kdy, za jaké situace a jak mohlo dojít u její osoby k uvedeným 
poraněním, a proč např. náušnice i její součást byly v bytě nalezeny na různých 
místech.

Vzhledem k  uvedeným důkazům i svědeckým výpovědím N. M. (uvedla, že při 
posledním volání ženy o pomoc zaslechla i výkřik „ty hovado" - č. l. 123, 279 
tr. spisu) a M. P. (vypověděl, že ve vozidle taxi obviněný neustále ubezpečoval 
poškozenou, že se jí nic nemůže stát - č. l. 133, 283 tr. spisu) nebylo možné 
vyloučit, že událost před smrtelným zraněním poškozené mohla probíhat i jinak 
(konfliktně), než tvrdil obviněný. Přitom i jeho chování po události bylo 
neobvyklé, zejména když pád poškozené popsal jako zcela nešťastnou záležitost.

Konstatované nedostatky v úplnosti důkazů a v jejich  hodnocení vedly jednak k 
chybnému závěru ohledně skutkového stavu věci a následně i k vadnému právnímu 
rozhodnutí. Nutno zdůraznit, že z ustanovení § 172 odst. 1 písm. a) tr. ř. 
vyplývá, že pro zastavení trestního stíhání musí být zcela mimo pochybnost, že 
se nestal stíhaný skutek. V této náležitosti musí být skutkový stav zjištěn 
jednoznačně, což v napadeném usnesení splněno nebylo. V případě pochybností 
ohledně existence skutku, např. pokud jsou v tomto směru v důkazech 
podstatnější rozpory, je postup podle § 172 odst. 1 písm. a) tr. ř. vyloučen.

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že usnesením státní zástupkyně Městského státního zastupitelství v 
Praze ze dne 28. 9. 1999 sp. zn. KZv 150/97 a v řízení, jež mu předcházelo, byl 
ve výroku pod bodem 2) porušen zákon v ustanoveních § 2 odst. 5, 6 a § 172 
odst. 1 písm. a) tr. ř., a to ve prospěch obviněného. Protože byly splněny 
podmínky § 272 tr. ř. (ministr spravedlnosti ve stížnosti pro porušení zákona 
podané do šesti měsíců od právní moci napadeného usnesení navrhl postup podle § 
269 odst. 2 až § 271 tr. ř. a Nejvyšší soud rozhodl o této stížnosti do tří 
měsíců od jejího podání), tak Nejvyšší soud podle § 269 odst. 2 tr. ř. zrušil 
napadené usnesení ve výroku pod bodem 2), jímž bylo podle § 172 odst. 1 písm. 
a) tr. ř. zastaveno trestní stíhání obviněného J. Š.pro trestný čin vraždy 
podle § 219 odst. 1 tr. zák. Současně zrušil všechna další rozhodnutí na 
zrušený výrok usnesení obsahově navazující, pokud vzhledem ke změně, k níž 
došlo zrušením, pozbyla podkladu. Dále podle § 270 odst. 1 tr. ř. státní 
zástupkyni Městského státního zastupitelství v Praze přikázal, aby věc v 
potřebném rozsahu znovu projednala a rozhodla. 

Po zrušení napadeného výroku usnesení se trestní věc obviněného J. Š.dostala do 
procesního stadia - přípravného řízení. Úkolem orgánů přípravného řízení předně 
bude zajistit potřebné úkony k ukončení vyšetřování. Zejména by měl být vyžádán 
znalecký posudek z oboru forenzní biomechaniky (viz výše). Pro vypracování 
tohoto posudku však bude určující, zda spisový materiál obsahuje dostatek 
potřebných podkladů pro znalecké zkoumání. Dalším úkolem orgánů přípravného 
řízení bude postupem podle § 2 odst. 6 tr. ř. důkazy vyhodnotit a na základě 
takto zjištěného skutkového stavu (§ 2 odst. 5 tr. ř.) učinit ve věci zákonu 
odpovídající rozhodnutí. Pouze pro úplnost se závěrem připomíná, že orgán, 
jemuž byla věc přikázána, je ve smyslu § 270 odst. 4 tr. ř. vázán právním 
názorem, který vyslovil ve věci Nejvyšší soud, a je povinen provést procesní 
úkony, které nařídil.

Poučení:   Proti tomuto rozsudku není stížnost pro porušení zákona přípustná.

V Brně dne 25. května 2000

Předseda senátu:

JUDr. Jiří Horák
