Rozsudek Nejvyššího soudu ze dne 12. 3.
2024, sp. zn. 23 Cdo 2700/2023,
ECLI:CZ:NS:2024:23.CDO.2700.2023.1
Číslo:  2/2025
Právní věta:
Pojistitel má podle § 10 odst. 1 písm. c) zákona č. 168/1999 Sb., ve znění účinném od 23. 9. 2016,
proti pojištěnému právo na náhradu toho, co za něho plnil, opustil-li pojištěný místo dopravní nehody
bez zřetele hodného důvodu.
Soud:  Nejvyšší soud
Datum rozhodnutí:  12.03.2024
Spisová značka:  23 Cdo 2700/2023
Číslo rozhodnutí:  2
Číslo sešitu:  1
Typ rozhodnutí:  Rozsudek
Hesla:  Pojištění
Předpisy:  § 10 odst. 1 písm. c) zákona č. 168/1999 Sb. ve znění od 23. 9. 2016
Druh:  Rozhodnutí ve věcech občanskoprávních, obchodních a správních
Sbírkový text rozhodnutí:
Nejvyšší soud zamítl dovolání žalovaného proti rozsudku Krajského soudu v Praze ze dne 19. 4.
2023, sp. zn. 25 Co 19/2023.
I.
Dosavadní průběh řízení
1. Žalobkyně se podanou žalobou domáhala zaplacení částky 110 022 Kč s příslušenstvím, kterou z
titulu pojištění odpovědnosti z provozu vozidla uhradila poškozeným městu Kutná Hora a společnosti
ARVAL CZ s. r. o. jako pojistné plnění v důsledku dopravní nehody ze dne 22. 10. 2019 a kterou
uplatnila vůči žalovanému z titulu regresního nároku, neboť zaměstnanec žalovaného (řidič, který
zavinil dopravní nehodu) opustil místo dopravní nehody bez zřetele hodného důvodu.
2. Okresní soud v Kladně jako soud prvního stupně rozsudkem 19. 9. 2022, č. j. 214 C 193/2021-198,
ve znění opravného usnesení ze dne 11. 11. 2022, č. j. 214 C 193/2021-203, uložil žalovanému
zaplatit částku 109 662 Kč s příslušenstvím (výrok I), zamítl žalobu co do částky 360 Kč s
příslušenstvím (výrok II) a rozhodl o náhradě nákladů řízení (výrok III).
3. Soud prvního stupně vyšel ze skutkových zjištění, že dne 22. 10. 2019 zaměstnanec žalovaného, L.
H., řídící vozidlo značky Škoda zavinil dopravní nehodu, při níž poškodil vozidlo Kia Ceed ve
vlastnictví společnosti ARVAL CZ s. r. o. a kruhovou lavičku ve vlastnictví města Kutná Hora.
Zaměstnanec žalovaného místo dopravní nehody opustil, což odůvodnil tím, že převážel větší
množství peněz. Vozidlo žalovaného bylo v době dopravní nehody pojištěno u žalobkyně, která za
poškození lavičky vyplatila městu Kutná Hora částku 2 177 Kč a za poškození vozidla Kia Ceed
vyplatila společnosti ARVAL CZ s. r. o. částku 107 845 Kč.
4. Po právní stránce soud prvního stupně dospěl k závěru, že ačkoliv zaměstnanec nesplnil svou
povinnost ohlásit dopravní nehodu, tato skutečnost nevedla ke zmaření či ke ztížení možnosti
řádného šetření pojistitele, a proto nárok žalobkyně vůči žalovanému nemůže být dán na základě §
10 odst. 1 písm. b) zákona č. 168/1999 Sb., o pojištění odpovědnosti za újmu způsobenou provozem
vozidla a o změně některých souvisejících zákonů, ve znění účinném ode dne 23. 9. 2016, dále jen
„ZPOPV“. Oproti tomu však soud prvního stupně dospěl k závěru, že aplikace písm. c) téhož
ustanovení nevyžaduje, aby pojistitel prokázal, že v důsledku toho, že pojištěný bez zřetele hodného
důvodu opustí místo dopravní nehody, došlo ke znemožnění zjištění skutečných příčin vzniku
dopravní nehody. Podle názoru soudu prvního stupně tak již samotné opuštění místa nehody v sobě
zahrnuje znaky protiprávnosti, nebyl-li k tomu dán zřetele hodný důvod. Soud prvního stupně proto
uzavřel, že postižní právo žalobkyně (pojistitele) vůči žalovanému (pojištěnému) vzniklo, a žalobě
vyhověl.
5. Krajský soud v Praze jako soud odvolací k odvolání žalovaného potvrdil rozsudek soudu prvního
stupně v odvoláním napadených výrocích I a III (výrok I napadeného rozhodnutí) a rozhodl o náhradě
nákladů odvolacího řízení (výrok II napadeného rozhodnutí).
6. Odvolací soud vyšel ze skutkových zjištění učiněných soudem prvního stupně a ztotožnil se i s jeho
právním posouzením, podle kterého regresní nárok pojistitele vůči pojištěnému podle § 10 odst. 1
písm. c) ZPOPV vznikne už tím, že pojištěný bez zřetele hodného důvodu opustí místo dopravní
nehody, aniž by již bylo nutno zjišťovat, zda tím bylo znemožněno zjištění skutečné příčiny vzniku
dopravní nehody. Odvolací soud nepřisvědčil ani dalším odvolacím námitkám žalovaného, a proto
potvrdil rozsudek soudu prvního stupně v odvoláním napadeném rozsahu jako věcně správný.
II.
Dovolání a vyjádření k němu
7. Rozsudek odvolacího soudu (v rozsahu jeho výroku I) napadl žalovaný dovoláním, jež je podle něj
přípustné, neboť odvolací soud se odchýlil od ustálené rozhodovací praxe dovolacího soudu
(představované např. rozsudkem Nejvyššího soudu ze dne 28. 1. 2010, sp. zn. 25 Cdo 4585/2007 , a
usneseními Nejvyššího soudu ze dne 20. 9. 2010, sp. zn. 23 Cdo 3349/2009 , a ze dne 3. 12. 2015, sp.
zn. 23 Cdo 2431/2015 ) při posouzení otázky, zda opuštění místa dopravní nehody (bez zřetele
hodného důvodu) podle § 10 odst. 1 písm. c) ZPOPV představuje samostatnou skutkovou podstatu
(zahrnující v sobě ztížení šetření pojistitele bez dalšího), či zda pojišťovna musí v případě uplatnění
postižního práva podle citovaného ustanovení prokázat také to, že došlo ke znemožnění zjištění
skutečné příčiny vzniku dopravní nehody, a příčinnou souvislost mezi těmito skutečnostmi. Odvolací
soud podle žalovaného uvedenou otázku posoudil nesprávně, a proto navrhuje, aby Nejvyšší soud
napadené rozhodnutí ve výroku I zrušil a věc vrátil v daném rozsahu odvolacímu soudu k dalšímu
řízení.
8.  Žalobkyně  ve  vyjádření  k  dovolání  podala  obsáhlou  argumentaci  vyvracející  argumenty
žalovaného, neboť podle jejího názoru jazykový, historický i teleologický výklad předmětného
ustanovení svědčí pro závěr, že samotné opuštění místa dopravní nehody vede ke znemožnění
zjištění skutečné příčiny dané nehody. Žalobkyně tak považuje napadené rozhodnutí za věcně
správné a Nejvyššímu soudu navrhla, aby dovolání žalovaného zamítl.
III.
Přípustnost dovolání
9. Nejvyšší soud v dovolacím řízení postupoval a o dovolání rozhodl podle zákona č. 99/1963 Sb.,
občanský soudní řád, ve znění účinném od 1. 1. 2022 (viz čl. II a čl. XII. zákona č. 286/2021 Sb.).
10. Dovolání bylo podáno včas, osobou k tomu oprávněnou, za splnění podmínky § 241 odst. 1 o. s. ř.
Nejvyšší soud rovněž shledal, že dovolání obsahuje náležitosti vyžadované ustanovením § 241a odst.
2 o. s. ř., a dále se proto zabýval jeho přípustností.
11. Podle § 236 odst. 1 o. s. ř. lze dovoláním napadnout pravomocná rozhodnutí odvolacího soudu,
jestliže to zákon připouští.
12. Podle § 237 o. s. ř. není-li stanoveno jinak, je dovolání přípustné proti každému rozhodnutí
odvolacího soudu, kterým se odvolací řízení končí, jestliže napadené rozhodnutí závisí na vyřešení
otázky hmotného nebo procesního práva, při jejímž řešení se odvolací soud odchýlil od ustálené
rozhodovací praxe dovolacího soudu nebo která v rozhodování dovolacího soudu dosud nebyla
vyřešena nebo je dovolacím soudem rozhodována rozdílně anebo má-li být dovolacím soudem
vyřešená právní otázka posouzena jinak.
13. Dovolání je podle § 237 o. s. ř. přípustné pro posouzení otázky, zda v případě, že pojištěný opustí
místo dopravní nehody bez zřetele hodného důvodu, musí pojistitel v souvislosti s uplatněním
regresního nároku podle § 10 odst. 1 písm. c) ZPOPV prokázat, že tím došlo ke znemožnění šetření
skutečné příčiny dopravní nehody, neboť jde o otázku, která v rozhodování dovolacího soudu dosud
nebyla vyřešena.
IV.
Důvodnost dovolání
14. Dovolání není důvodné, neboť rozhodnutí odvolacího soudu při vyřešení uvedené otázky
nespočívá na nesprávném právním posouzení věci (§ 241a odst. 1 o. s. ř.).
15. Právní posouzení věci je činnost soudu spočívající v podřazení zjištěného skutkového stavu pod
hypotézu (skutkovou podstatu) vyhledané právní normy, jež vede k učinění závěru, zda a komu soud
právo či povinnost přizná, či nikoliv.
16. Nesprávným právním posouzením věci je obecně omyl soudu při aplikaci práva na zjištěný
skutkový stav (skutková zjištění), tj. jestliže věc posoudil podle právní normy, jež na zjištěný skutkový
stav nedopadá, nebo právní normu, sice správně určenou, nesprávně vyložil, případně ji na daný
skutkový stav nesprávně aplikoval.
a) Rozhodná právní úprava
17. Podle § 10 odst. 1 písm. c) ZPOPV má pojistitel proti pojištěnému právo na náhradu toho, co za
něho plnil, jestliže prokáže, že pojištěný bez zřetele hodného důvodu opustil místo dopravní nehody
nebo jinak znemožnil zjištění skutečné příčiny vzniku dopravní nehody.
18. Podle § 10 odst. 1 písm. d) ZPOPV, ve znění účinném do 22. 9. 2016, má pojistitel proti
pojištěnému právo na náhradu toho, co za něho plnil, jestliže prokáže, že pojištěný bez zřetele
hodného důvodu nesplnil povinnost podle zákona upravujícího provoz na pozemních komunikacích
sepsat bez zbytečného odkladu společný záznam o dopravní nehodě nebo ohlásit dopravní nehodu,
která je škodnou událostí, a v důsledku toho byla ztížena možnost řádného šetření pojistitele podle §
9 odst. 3.
19. Podle § 47 odst. 3 písm. b) zákona č. 361/2000 Sb., o provozu na pozemních komunikacích a o
změnách některých zákonů (zákon o silničním provozu), jsou účastníci dopravní nehody povinni
oznámit, v případech stanovených tímto zákonem, nehodu policii; došlo-li k zranění, poskytnout
podle svých schopností první pomoc a k zraněné osobě přivolat poskytovatele zdravotnické
záchranné služby.
b) Judikatura k § 10 odst. 1 písm. d) ZPOPV, ve znění účinném do 22. 9. 2016
20. Podle závěrů rozsudku Nejvyššího soudu ze dne 28. 1. 2010, sp. zn. 25 Cdo 4585/2007 , platí, že
povinnost ohlásit dopravní nehodu policii [§ 47 odst. 3 písm. b) část věty před středníkem zákona o
silničním provozu ve znění účinném do 30. 6. 2006], porušil i ten její účastník, který nesetrval na
místě nehody až do příchodu policisty. Jestliže tak učinil bez zřetele hodného důvodu, má pojišťovna,
která z titulu pojištění odpovědnosti za něj plnila poškozenému, proti němu právo na náhradu,
prokáže-li, že právě v důsledku toho byla ztížena možnost řádného šetření pojistitele [§ 10 písm. d)
ZPOPV ve znění účinném do 22. 9. 2016].
21. V rozsudku ze dne 15. 4. 2010, sp. zn. 25 Cdo 1791/2008 , pak Nejvyšší soud vysvětlil, že
ustanovení § 10 odst. 1 písm. d) ZPOPV, ve znění účinném do 22. 9. 2016, zakládá pojistiteli právo
požadovat od pojištěného náhradu plnění, které za něj poskytl v souvislosti s jeho odpovědností za
škodu  způsobenou  při  provozu  motorového  vozidla.  Předpokladem  pro  úspěšné  uplatnění
postihového práva je současné naplnění obou podmínek stanovených v uvedeném ustanovení, a to
nesplnění oznamovací povinnosti uložené § 47 odst. 3 písm. b) věta před středníkem zákona č.
361/2000 Sb., o provozu na pozemních komunikacích a o změnách některých zákonů, ve znění
účinném do 31. 12. 2003, a zároveň negativní dopad nesplnění této povinnosti na možnosti pojistitele
osvětlit příčiny a mechanismus dopravní nehody, včetně případných podkladů pro uplatnění
regresních nároků (srov. rozsudek Nejvyššího soudu ze dne 28. 1. 2010, sp. zn. 25 Cdo 4585/2007 ).
Smyslem této úpravy je totiž vytvoření podmínek pro to, aby pojistitel mohl řádně a dostatečně
posoudit všechny okolnosti v souvislosti s jeho zákonnou povinností poskytnout poškozenému plnění
za  pojištěnou  osobu.  I  když  prvotním  je  samozřejmě  zjištění  údajů  potřebných  pro  plnění
poškozenému,  patří  sem  i  okolnosti  promítající  se  do  práva  pojistitele  požadovat  náhradu
poskytnutého plnění (jeho části) od pojištěné osoby, jsou-li splněny zákonem stanovené podmínky.
Jde totiž o vypořádání trojstranného právního vztahu mezi poškozeným, pojištěným a pojistitelem,
který vzniká ve specifické sféře povinného smluvního pojištění odpovědnosti za škodu. Z uvedeného
tedy vyplývá, že ztížení možnosti řádného šetření pojistné události pojistitelem podle § 9 odst. 3 ve
smyslu § 10 odst. 1 písm. d) ZPOPV, ve znění účinném do 22. 9. 2016, se vztahuje nejen k
okolnostem významným pro plnění z pojištění odpovědnosti poškozenému, nýbrž i k důvodům, pro
které může pojistitel vůči pojištěnému uplatnit regresní nárok.
c) Důvodová zpráva k § 10 odst. 1 písm. c) ZPOPV
22. Z důvodové zprávy k zákonu č. 304/2016 Sb., kterým se mění zákon č. 277/2009 Sb., o
pojišťovnictví, ve znění pozdějších předpisů, a další související zákony, se podává, že zákonodárce
ustanovením § 10 odst. 1 písm. c) ZPOPV sledoval zpřesnění ustanovení zakládajícího právo
pojistitele na náhradu vyplaceného pojistného plnění „včetně doplnění těch případů, kdy řidič z
místa nehody ujel nebo jinak postupoval s cílem vyhnout se např. dechové zkoušce nebo zcela
znemožnil určení viníka nehody. Ujetí od nehody nebo nevrácení se na její místo, aniž by k tomu byla
objektivní příčina, resp. neohlášení takové nehody, nemůže být beztrestným chováním viníka
nehody“.
d) Výklad právních předpisů v judikatuře
23. Soudy se při výkladu právních předpisů nemohou omezovat na jejich doslovné znění, nýbrž jsou
povinny je vykládat též podle jejich smyslu a účelu (podle jejich teleologie); vázanost soudu zákonem
neznamená bezpodmínečně nutnost doslovného výkladu aplikovaného ustanovení, nýbrž zároveň
vázanost smyslem a účelem zákona (srov. stanovisko pléna Ústavního soudu ze dne 21. 5. 1996, sp.
zn. Pl. ÚS-st. l/96 , uveřejněné pod číslem 1/1997 Sbírky nálezů a usnesení Ústavního soudu, či nález
Ústavního soudu ze dne 4. 2. 1997, sp. zn. Pl. ÚS 21/96 , uveřejněný pod číslem 13/1997 Sbírky
nálezů a usnesení Ústavního soudu). Aplikace práva vycházející pouze z jeho jazykového výkladu je
naprosto neudržitelným momentem používání práva; jazykový výklad představuje pouze prvotní
přiblížení se k aplikované právní normě, je pouze východiskem pro objasnění a ujasnění si jejího
smyslu a účelu (k čemuž slouží i řada dalších postupů, jako logický a systematický výklad, výklad  e
ratione legis  atd.). Mechanická aplikace abstrahující, resp. neuvědomující si, a to buď úmyslně, nebo
v důsledku nevzdělanosti, smysl a účel právní normy, činí z práva nástroj odcizení a absurdity (srov.
nález Ústavního soudu ze dne 17. 12. 1997, sp. zn. Pl. ÚS 33/97 , uveřejněný pod číslem 163/1997
Sbírky nálezů a usnesení Ústavního soudu). Z těchto závěrů ve své rozhodovací praxi vychází též
Nejvyšší soud (srov. např. důvody rozsudku velkého senátu občanskoprávního a obchodního kolegia
ze dne 9. 3. 2011, sp. zn. 31 Cdo 4545/2008 , uveřejněného pod číslem 84/2011 Sbírky soudních
rozhodnutí a stanovisek, a důvody rozsudku ze dne 16. 12. 1998, sp. zn. 23 Cdo 1460/98 ,
uveřejněného pod číslem 43/2000 Sbírky soudních rozhodnutí a stanovisek, důvody rozsudku ze dne
31. 3. 2009, sp. zn. 29 Odo 1343/2006 , uveřejněného pod číslem 58/2010 Sbírky soudních rozhodnutí
a stanovisek, a rozsudku ze dne 1. 6. 2016, sen. zn. 23 ICdo 19/2015 , uveřejněného tamtéž pod
číslem 99/2017, či rozsudek Nejvyššího soudu ze dne 21. 5. 2020, sp. zn. 32 Cdo 2101/2018 ).
24. Z rozhodovací praxe Nejvyššího soudu dále vyplývá, že pochybnosti o obsahu aplikované právní
normy je třeba odstranit výkladem, a to zejména výkladem gramatickým, logickým, systematickým i
historickým. Výkladem gramatickým (jazykovým) se právní norma vysvětluje podle zásad gramatiky s
cílem vystihnout slovní znění právní normy a význam použitých pojmů. I když je gramatický výklad
důležitý, nelze vystačit pouze s ním. Logický výklad sleduje vysvětlit zkoumanou právní normu podle
zásad formální logiky s cílem objasnit její smysl, účel a vzájemnou vazbu použitých pojmů.
Systematický výklad sleduje vykládat hlavní smysl a účel právní normy podle jejího řazení v systému
ostatních právních norem. Historický výklad pak sleduje osvětlit zkoumanou právní normu podle
doby jejího vzniku. V konkrétním případě pak je vždy třeba použít všechny druhy výkladu v jejich
vzájemné souvislosti (srov. rozsudky Nejvyššího soudu ze dne 28. 7. 2004, sp. zn. 33 Odo 70/2004 , a
ze dne 30. 11. 2011, sp. zn. 33 Cdo 2751/2010 , či rozsudek Nejvyššího soudu ze dne 10. 6. 2020, sp.
zn. 31 Cdo 1050/2020 , uveřejněný pod číslem 3/2022 Sbírky soudních rozhodnutí a stanovisek).
25. Z hlediska teleologického a historického výkladu dotčené právní normy představuje významnou
pomůcku pro právní interpretaci důvodová zpráva, která, ačkoliv není pramenem práva, může
osvětlit záměr zákonodárce, resp. záměr tvůrce příslušné normy (srov. rozsudek Nejvyššího soudu ze
dne 21. 8. 2019, sp. zn. 22 Cdo 4348/2018 , uveřejněný pod číslem 45/2020 Sbírky soudních
rozhodnutí a stanovisek, a rozsudek Nejvyššího soudu ze dne 28. 7. 2004, sp. zn. 33 Odo 70/2004 ).
26. Konečně Nejvyšší soud ve své judikatuře zdůrazňuje, že nepřijatelným je takový způsob
interpretace  a  aplikace  práva,  jenž  by  vedl  k  absurdním  důsledkům  či  jiným  důsledkům
neslučitelným s účelem zákona (k principu rozumného a účelného uspořádání právních vztahů srov.
např. odůvodnění rozsudku Nejvyššího soudu ze dne 16. 12. 1998, sp. zn. 23 Cdo 1460/98 ,
uveřejněného pod číslem 43/2000 Sbírky soudních rozhodnutí a stanovisek, a rozsudku Nejvyššího
soudu ze dne 31. 3. 2009, sp. zn. 29 Odo 1343/2006 , uveřejněného pod číslem 58/2010 Sbírky
soudních rozhodnutí a stanovisek).
e) Výklad ustanovení § 10 odst. 1 písm. c) ZPOPV
27.  Pro  vyřešení  žalovaným  předložené  právní  otázky  je  nezbytné  prostřednictvím  výkladu
předmětného ustanovení podle shora citovaných pravidel posoudit, zda zákon v případě, že pojištěný
opustí místo dopravní nehody bez zřetele hodného důvodu, podmiňuje vznik postižního práva
pojistitele vůči pojištěnému § 10 odst. 1 písm. c) ZPOPV prokázáním toho, že v důsledku takového
chování došlo ke znemožnění zjištění skutečné příčiny vzniku dopravní nehody.
28. Gramatický výklad naznačuje, že odpověď na shora uvedenou otázku je negativní. V prvé řadě
totiž platí, že spojka „nebo“ má v případě, kdy jí nepředchází čárka, slabě disjunkční funkci. Z
daného pohledu by tak pro naplnění rozsahu § 10 odst. 1 písm. c) ZPOPV stačilo, aby platila alespoň
jedna z uvedených alternativ („opuštění místa dopravní nehody bez zřetele hodného důvodu“ nebo
„jiné znemožnění zjištění skutečné příčiny vzniku dopravní nehody“); naplnění obou alternativ sice
přichází v úvahu, ale není nezbytné.
29. Pro srovnání, ve skutkových podstatách § 10 odst. 1 písmen b) a e) ZPOPV zákonodárce využil
konjunkční spojku „a“ spolu s výslovně vyjádřením příčinné souvislosti mezi tam upravenými
skutkovými podstatami a ztížením či znemožněním možnosti řádného šetření pojistitele podle § 9
odst. 3 tohoto zákona, případně možnosti pojistitele uplatnit toto právo na náhradu pojistného plnění
(srov. použité spojení „v důsledku toho“). Využití slovního spojení „jiné znemožnění“ v daném
kontextu ale naznačuje, že v případě § 10 odst. 1 písm. c) ZPOPV má spojka „nebo“ vyjadřovat
skutečnost, že samotné „bezdůvodné opuštění dopravní nehody pojištěným“ představuje jednu z
možných forem znemožnění zjištění skutečné příčiny vzniku dopravní nehody. Jinými slovy, z
jazykového vyjádření předmětné normy vyplývá, že opustil-li pojištěný bez zřetele hodného důvodu
místo dopravní nehody, automaticky to znamená, že tím znemožnil zjištění skutečné příčiny vzniku
dopravní nehody. Což je typické právě v případě vyhnutí se dechové zkoušce, jejž zmiňuje důvodová
zpráva.
30. Jak ale vyplývá ze shora citované judikatury, jazykový výklad představuje pouze prvotní přiblížení
se k aplikované právní normě. Pro odstranění pochybnosti o obsahu zkoumaného ustanovení je proto
dále nutno vyjít z historických souvislostí jeho vzniku a zjistit jeho smysl a účel, tedy využít výkladu
historického a teleologického.
31. Před účinností zákona č. 304/2016 Sb., jímž bylo znění § 10 odst. 1 písm. c) ZPOPV novelizováno,
zákon o pojištění odpovědnosti z provozu vozidla opuštění místa dopravní nehody pojištěným bez
zřetele hodného důvodu explicitně neupravoval. Rozhodovací praxe Nejvyššího soudu se však ustálila
v závěru, že takovéto chování pojištěného je nutno považovat za porušení povinnosti ohlásit dopravní
nehodu policii (srov. shora citovaný rozsudek sp. zn. 25 Cdo 4585/2007 ), které ustanovení § 10 odst.
1 písm. d) ZPOPV ve znění účinném do 22. 9. 2016 (za předpokladu, že v jeho důsledku došlo ke
ztížení možnosti řádného šetření pojistitele podle § 9 odst. 3 ZPOPV) sankcionovalo vznikem nároku
pojistitele na regresní postih vůči pojištěnému.
32. Úmyslu zákonodárce zachovat kontinuitu popsaného výkladu i po novelizaci předmětného
ustanovení by tak odpovídalo, kdyby skutkovou podstatu bezdůvodného opuštění místa dopravní
nehody začlenil do dnešního znění § 10 odst. 1 písm. b) ZPOPV [obdobně zákonodárce postupoval
např. ve vztahu k závěrům rozsudku Nejvyššího soudu sp. zn. 25 Cdo 1791/2008 , když kritéria
zakládající postižní právo pojistitele podle ustanovení § 10 odst. 1 písm. b) ZPOPV – oproti dřívějšímu
znění písm. d) téhož odstavce – rozšířil o ztížení či znemožnění možnosti pojistitele uplatnit toto
právo na náhradu pojistného plnění], případně kdyby požadavek na současné ztížení či znemožnění
možnosti šetření pojistitele nebo možnosti pojistitele uplatnit postižný nárok výslovně uvedl [jak je
tomu v případě písmen b) a e) téhož ustanovení].
33. Jelikož se tak nestalo, podle dovolacího soudu rovněž historický výklad svědčí závěru, že aktuální
znění předmětného ustanovení na dřívější judikaturu Nejvyššího soudu nenavazuje, což s sebou nese,
že regresní nárok pojistitele v případě, že pojištěný bezdůvodně opustí místo dopravní nehody, není
podmíněn naplněním předpokladu, že v důsledku takového chování pojištěného došlo ke znemožnění
či ztížení možnosti řádného šetření pojistitele podle § 9 odst. 3 ZPOPV, případně možnosti pojistitele
uplatnit toto právo na náhradu pojistného plnění.
34. K témuž závěru pak dospěl Nejvyšší soud také na základě výkladu teleologického. Smyslem
ustanovení § 10 odst. 1 písm. c) ZPOPV je sankcionování chování pojištěného, který zapříčinil
dopravní nehodu a který bez objektivní příčiny opustil místo, kde k ní došlo, přiznáním regresního
nároku pojistiteli. Oproti právním normám upraveným § 10 odst. 1 písm. b) a e) ZPOPV, které rovněž
reagují na porušení povinností pojištěného po dopravní nehodě, jež mohly mít vliv na možnost
pojistitele zjistit příčiny dopravní nehody či naplnění podmínek pro vznik postižného nároku
pojistitele, ovšem § 10 odst. 1 písm. c) ZPOPV upravuje situace, které na zjištění reálných okolností
vzniku dopravní nehody vliv měly [uvedené vyplývá již ze samotného jazykového vyjádření zmíněných
norem, neboť zatímco § 10 odst. 1 písm. b) a e) ZPOPV zmiňují také možnost „ztížení“ šetření
pojistitele, úprava ustanovení § 10 odst. 1 písm. c) ZPOPV operuje se „znemožněním“].
35. Opustí-li totiž pojištěný místo dopravní nehody, znemožňuje tím např. provedení dechové zkoušky
za účelem zjištění přítomnosti alkoholu nebo omamných látek v jeho krvi bezprostředně po dopravní
nehodě [tedy určení, zda byly naplněny podmínky pro vznik postižního nároku pojistitele podle § 10
odst. 1 písm. i) ZPOPV], zjištění technického stavu pojištěného vozidla bezprostředně po dopravní
nehodě, apod. (viz shora citovaná důvodová zpráva k zákonu č. 304/2016 Sb.; z komentářové
literatury srov. Kazda, P., Kazdová, K.: Zákon o pojištění odpovědnosti z provozu vozidla. Komentář.
Praha: Wolters Kluwer, 2016, komentář k § 10; opačně Jandová, L., Vojtek, P. Zákon o pojištění
odpovědnosti z provozu vozidla. Komentář. 2. vydání. Praha: C. H. Beck, 2019, § 10, marg. č. 15).
36. Na základě výše uvedeného tak Nejvyšší soud dospěl k tomu, že gramatický, historický i
teleologický výklad ustanovení § 10 odst. 1 písm. c) ZPOPV svědčí pro závěr, že opuštění místa
dopravní nehody pojištěným bez zřetele hodného důvodu představuje nepřijatelné protiprávní
chování, jež bez dalšího znemožňuje zjištění skutečné příčiny dopravní nehody, a které tak samo o
sobě zakládá právo pojistitele požadovat po pojištěném to, co za něho plnil.
f) Vztažení uvedených závěrů na posuzovanou věc
37. V projednávané věci ze skutkových zjištění soudů nižších stupňů jednoznačně vyplynulo, že
zaměstnanec žalovaného opustil místo dopravní nehody, aniž by pro to existoval zřetele hodný
důvod. Jestliže za daných okolností odvolací soud dospěl k závěru, že žalobkyni vzniklo proti
žalovanému postižní právo, je vzhledem ke shora uvedené argumentaci jeho právní posouzení
správné.
g) Posouzení vad řízení
38. Vzhledem k přípustnosti dovolání Nejvyšší soud podle § 242 odst. 3 věty druhé o. s. ř. dále
zkoumal, zda řízení nebylo postiženo vadami uvedenými v § 229 odst. 1, § 229 odst. 2 písm. a) a b) a
§ 229 odst. 3 o. s. ř., respektive jinými vadami řízení, které mohly mít za následek nesprávné
rozhodnutí ve věci, a shledal, že řízení takovou vadou zatíženo nebylo.
39. Nejvyšší soud vzhledem k výše uvedenému dovolání žalovaného podle § 243d odst. 1 písm. a) o.
s. ř. zamítl.