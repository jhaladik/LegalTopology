Soud: Nejvyšší soud

Spisová značka: 3 Tz 75/2011

Datum rozhodnutí: 19.10.2011

Typ rozhodnutí: ROZSUDEK


Dotčené předpisy: § 99 odst. 6 tr. zákoníku

Kategorie rozhodnutí: D




3  Tz 75/2011-20

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud České republiky projednal ve veřejném zasedání konaném dne 19. 
října 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného L. M., proti 
usnesení Městského soudu v Brně ze dne 22. 12. 2010, sp. zn. 12 T 29/2006, a 
podle § 268 odst. 2 a § 269 odst. 2 tr. ř. rozhodl  takto:

Pravomocným usnesením Městského soudu v Brně ze dne 22. 12. 2010, sp. zn. 12 T 
29/2006, byl porušen zákon v ustanovení § 99 odst. 6 tr. zákoníku  v neprospěch 
obviněného L. M.

V napadeném usnesení  se zrušuje výrok o uložení probačního dohledu.

Současně se zrušují všechna další rozhodnutí, na zrušený výrok obsahově 
navazující, pokud vzhledem ke změně, k níž došlo zrušením pozbyla podkladu.

Odůvodnění:

Rozsudkem Městského soudu v Brně ze dne 20. 6. 2007, sp. zn. 12 T 29/2006, ve 
spojení s usnesením Krajského soudu v Brně ze dne 5. 9. 2007, sp. zn. 5 To 
392/2007, byl obviněný L. M. podle § 226 písm. d) tr. ř. zproštěn obžaloby 
Městského státního zastupitelství v Brně ze dne 9. 2. 2006, sp. zn. 2 Zt 
559/2005, pro skutek, jehož se měl dopustit tím, že “dne 8. 10. 2005 kolem 19. 
30 hod. v B. na ul. F. v chodbě domu bezdůvodně fyzicky napadl J. B. tím 
způsobem, že ho opakovaně udeřil do hlavy dřevěnou násadou s připevněným 
kovovým řetězem zakončeným kovovou maticí, čímž mu způsobil na přechodu temene 
a levé spánkové krajiny tržně zhmožděnou ránu dlouhou zhruba 4 cm, která musela 
být chirurgicky ošetřena a pohmoždění hlavy, v důsledku uvedeného zranění byl 
poškozený omezen v obvyklém způsobu života po dobu 8 až 10 dnů, přičemž 
popsaným předmětem, který k útoku užil, mohl poškozenému způsobit vážné zranění 
v oblasti hlavy, jako zlomeniny lebky, nitrolební krvácení nad i pod mozkové 
obaly či zhmoždění mozku“, v němž byl spatřován pokus trestného činu ublížení 
na zdraví podle § 8 odst. 1 k § 222 odst. 1 zákona č. 140/1961 Sb., ve znění 
platném do 31. 12. 2009 (dále jen tr. zák.), neboť obviněný nebyl pro 
nepříčetnost trestně odpovědný. 

Podle § 229 odst. 3 tr. ř. byla poškozená Všeobecná zdravotní pojišťovna ČR, 
Územní pracoviště B., B., odkázána se svým nárokem na náhradu škody na řízení 
ve věcech občanskoprávních.

Podle § 72 odst. 1 tr. zák. bylo obžalovanému uloženo ochranné psychiatrické 
léčení ve formě ústavní. Dále mu bylo uloženo podle § 73 odst. 1 písm. a) tr. 
zák. ochranné opatření spočívající v zabrání věci, a to dřevěné tyče se řetězem 
a maticí, neboť náležela pachateli, kterého nelze odsoudit.

Citovaný rozsudek Městského soudu v Brně nabyl právní moci dne 5. 9. 2007.

Usnesením Městského soudu v Brně ze dne 17. 12. 2008, sp. zn. 12 T 29/2006, 
které nabylo právní moci dne 13. 1. 2009, bylo rozhodnuto tak, že se podle § 72 
odst. 4 tr. zák. za použití § 351a tr. ř. ochranné psychiatrické léčení uložené 
L. M. formou ústavní rozsudkem Městského soudu v Brně ze dne 20. 6. 2007, sp. 
zn. 12 T 29/2006, ve spojení s usnesením Krajského soudu v Brně ze dne 5. 9. 
2007, sp. zn. 5 To 392/2007, přeměňuje na ochranné psychiatrické léčení ve 
formě ambulantní. 

Usnesením Městského soudu v Brně ze dne 22. 12. 2010, sp. zn. 12 T 29/2006, 
které nabylo právní moci dne 21. 1. 2011, bylo rozhodnuto tak, že podle § 99 
odst. 6 zákona č. 40/2009 Sb. (dále jen tr. zákoník), za použití § 353 odst. 2 
tr. řádu se L. M. propouští z ochranného psychiatrického léčení, uloženého mu 
rozsudkem Městského soudu v Brně ze dne 20. 6. 2007, sp. zn. 12 T 29/2006, ve 
spojení s usnesením Krajského soudu v Brně ze dne 5. 9. 2007, sp. zn. 5 To 
392/2007 (nesprávně uvedeno téhož soudu ze dne 4. 4. 2008). Podle § 99 odst. 6 
tr. zákoníku byl obviněnému uložen dohled na dobu 2 roků.

Proti posledně citovanému rozhodnutí podal ministr spravedlnosti podle § 266 
odst. 1 tr. řádu stížnost pro porušení zákona ve prospěch obviněného L. M. 
Podle ministra spravedlnosti byl tímto usnesením a jemu předcházejícím řízením 
porušen zákon v neprospěch obviněného v ustanoveních 99 odst. 6 tr. zákoníku a 
§ 2 odst. 5, 6 a § 353 odst. 2 tr. ř.

Ministr spravedlnosti poukázal na to, že ustanovení § 99 odst. 6 tr. zákoníku 
konstatuje, že ochranné léčení potrvá, dokud to vyžaduje jeho účel, nejdéle 
však dvě léta; nebude-li v této době léčba ukončena, rozhodne soud před 
skončením této doby o jejím prodloužení, a to i opakovaně, vždy však nejdéle o 
další dvě léta; jinak rozhodne o propuštění z ochranného léčení. Trvání 
ochranného léčení uloženého podle odst. 2 písm. b) může být ukončeno, jakmile 
se během jeho výkonu zjistí, že jeho účelu nelze dosáhnout; je-li nebezpečí, že 
odsouzený spáchá další trestný čin, soud v rozhodnutí o propuštění z ochranného 
léčení uloží odsouzenému dohled nad jeho chováním až na dobu pěti let; na výkon 
dohledu se užije obdobně ustanovení § 49 až 51. O propuštění z ochranného 
léčení rozhoduje soud.

Gramatickým výkladem ustanovení § 99 odst. 6 tr. zákoníku je však třeba 
konstatovat, že v rozhodnutí o propuštění z ochranného léčení lze uložit 
odsouzenému dohled nad jeho chováním jen v případech, kdy bylo pachateli 
uloženo ochranné léčení dle § 96 odst. 2 písm. b) tr. zákoníku, což není tato 
trestní věc. V této souvislosti je třeba rovněž zdůraznit, že obviněný v době 
spáchání skutku trpěl závažnou duševní poruchou charakteru psychózy, tedy 
trvalou duševní poruchou s bludy a celoživotně je postižen smíšenou poruchou 
osobnosti. Vlivem této poruchy byly rozpoznávací a ovládací schopnosti 
obviněného v době spáchání činu vymizelé. Uložením dohledu nad obviněným L. M. 
na dobu 2 let došlo k porušení zákona v jeho neprospěch, neboť pro tento postup 
nebyly splněny zákonné podmínky a obviněný by byl nucen po stanovenou dobu 
omezovat svou svobodu bez právního podkladu.

Ministr spravedlnosti navrhl, aby Nejvyšší soud vyslovil vytýkané porušení 
zákona, ke kterému došlo v neprospěch obviněného, aby zrušil napadené usnesení 
ve výroku o uložení dohledu probačního úředníka, a aby zrušil také další 
obsahově navazující rozhodnutí.

Nejvyšší soud České republiky (dále jen Nejvyšší soud) podle § 267 odst. 3 tr. 
řádu přezkoumal zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a dospěl k závěru, že 
zákon byl porušen.

Ustanovení § 99 odst. 6 tr. zákoníku mimo jiné uvádí, že trvání ochranného 
léčení uloženého podle odst. 2 písm. b) může být ukončeno, jakmile se během 
jeho výkonu zjistí, že jeho účelu nelze dosáhnout; je-li nebezpečí, že 
odsouzený spáchá další trestný čin, soud v rozhodnutí o propuštění z ochranného 
léčení uloží odsouzenému dohled nad jeho chováním až na dobu pěti let.

Podle § 99 odst. 1 tr. zákoníku soud uloží ochranné léčení v případě uvedeném v 
§ 40 odst. 2 a § 47 odst. 1, nebo jestliže pachatel činu jinak trestného není 
pro nepříčetnost trestně odpovědný a jeho pobyt na svobodě je nebezpečný.

Podle § 99 odst. 2 tr. zákoníku může soud uložit ochranné léčení i tehdy, 
jestliže 
a)	pachatel trestný čin spáchal ve stavu vyvolaném duševní poruchou a 
jeho pobyt na svobodě je nebezpečný, nebo
b)	pachatel, který zneužívá návykovou látku, spáchal trestný čin pod 
jejím vlivem nebo v souvislosti s jejím zneužíváním; ochranné léčení však 
neuloží, je-li vzhledem k osobě pachatele zřejmé, že jeho účelu nelze dosáhnout.
 
Z doslovné citace uvedeného zákonného ustanovení mimo pochybnost vyplývá, že 
možnost uložení dohledu se váže na rozhodnou právní událost, jíž je uložení 
ochranného dohledu pachateli, který zneužívá návykovou látku, spáchal trestný 
čin pod jejím vlivem nebo v souvislosti s jejím zneužíváním. V přezkoumávaném 
případě byl obviněný L. M. rozsudkem Městského soudu v Brně ze dne 20. 6. 2007, 
sp. zn. 12 T 29/2006, ve spojení s usnesením Krajského soudu v Brně ze dne 5. 
9. 2007, sp. zn. 5 To 392/2007, podle § 226 písm. d) tr. ř. zproštěn obžaloby 
Městského státního zastupitelství v Brně ze dne 9. 2. 2006, sp. zn. 2 Zt 
559/2005, neboť nebyl pro nepříčetnost trestně odpovědný. Zneužívání návykové 
látky, spáchání trestného činu pod jejím vlivem nebo v souvislosti s jejím 
zneužíváním soudem prokázáno nebylo. Naopak jak nalézací tak odvolací soud 
dospěly k závěru, že obviněný v době spáchání skutku trpěl závažnou duševní 
poruchou charakteru psychózy, tedy trvalou duševní poruchou s bludy a 
celoživotně je postižen smíšenou poruchou osobnosti. Vlivem této poruchy byly 
rozpoznávací a ovládací schopnosti obviněného v době spáchání činu vymizelé.
 
Z obsahu posuzovaného trestního spisu je patrno, že předmětem jednání okresního 
soudu bylo rozhodování o ukončení ochranného léčení uloženého obviněnému v 
důsledku duševní poruchy (v době rozhodování podle § 72 odst. 1 tr. zák., tzn. 
obdoby § 99 odst. 1 tr. zákoníku) a nikoli z důvodu zneužívání návykové látky 
obviněným, případně z důvodu spáchání trestného činu pod jejím vlivem nebo v 
souvislosti s jejím zneužíváním (v době rozhodování podle § 72 odst. 2 písm. b) 
tr. zák., tzn. obdoby § 99 odst. 2 písm. b) tr. zákoníku). Na ukončení 
ochranného léčení uloženého z jiného důvodu, než je uveden v ustanovení § 99 
odst. 6 věta druhá tr. zákoníku, tak nelze vztahovat zákonné předpoklady pro 
uložení dohledu probačního úředníka. Výrokem učiněným podle § 99 odst. 6 tr. 
zákoníku byl proto porušen zákon v neprospěch obviněného.

Nejvyšší soud vzhledem k důvodům výše uvedeným podle § 268 odst. 2 tr. řádu 
vyslovil, že pravomocným usnesením Městského soudu v Brně ze dne 22. 12. 2010, 
sp. zn. 12 T 29/2006, byl porušen zákon v ustanovení § 99 odst. 6 tr. zákoníku 
v neprospěch obviněného L. M. Podle § 269 odst. 2 tr. řádu v napadeném usnesení 
zrušil výrok o dohledu probačního úředníka na dobu dvou roků učiněný podle § 99 
odst. 6 tr. zákoníku. Současně zrušil i všechna další rozhodnutí na zrušený 
výrok obsahově navazující, pokud vzhledem ke změně, k níž došlo zrušením, 
pozbyla podkladu.

Vzhledem k tomu, že zrušením vadného výroku bylo dosaženo žádoucího právního 
stavu, Nejvyšší soud již další opatření nečinil.

Poučení:  Proti tomuto rozhodnutí není opravný prostředek přípustný.

V Brně dne 19. října 2011

Předseda senátu:
JUDr. Petr  Š a b a t a
