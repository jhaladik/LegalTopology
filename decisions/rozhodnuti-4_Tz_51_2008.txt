Soud: Nejvyšší soud

Spisová značka: 4 Tz 51/2008

Datum rozhodnutí: 19.08.2008

Typ rozhodnutí: ROZSUDEK


Podána ústavní stížnost.



4 Tz 51/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 19. 
srpna 2008 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch obviněného Mgr. V. 
K.,  proti usnesení  Okresního soudu v Olomouci ze dne 13. 11. 2007 sp. zn.  1 
PP 25/2007, a podle § 268 odst. 2 tr. ř. rozhodl  t a k t o: 

Usnesením Okresního soudu v Olomouci ze dne 13. 11. 2007 sp. zn. 1 PP 
25/2007       b y l   p o r u š e n   z á k o n  v ustanoveních  § 61 odst. 1 a 
§ 62 odst. 1 tr. zák. a v řízení předcházejícím v ustanovení § 2 odst. 5, 6 tr. 
ř. ve prospěch  obviněného Mgr. V. K.

O d ů v o d n ě n í :

Obviněný Mgr. V. K.  byl rozsudkem Městského soudu v Praze ze dne 24. 7. 2002 
sp. zn. 56 T 23/2000 (spolu s obviněným M. Š.) uznán vinným přípravou k 
trestnému činu vraždy podle § 7 odst. 1 tr. zák k § 219 odst. 1 tr. zák. 
účinného od 1. 1. 1992 do 1. 1. 1994 (bod II. výroku rozhodnutí) a návodem k 
trestnému činu nedovoleného ozbrojování podle § 10 odst. 1 písm. b) tr. zák.  k 
§ 185 odst. 2 písm. a) tr. zák., účinného od 1. 9. 1995  do 31. 12. 2001 (bod 
III. výroku rozhodnutí), jehož se dopustil tím, že (ad II.) společně s ods.  J. 
V. připravoval usmrcení žurnalisty deníku B. S. Č., tím způsobem, že v přesně 
nezjištěné době v roce 1993 na přesně nezjištěném místě v okrese Š., si 
obviněný V. K. objednal u ods.  J. V. usmrcení S. Č., který se zajímal o 
obchody s LTO a za tímto účelem poskytl obviněný K. ods. J. V. zálohu ve výši 
nejméně 500.000,- Kč a rovněž mu poskytl informace o adrese S. Č. v P., ods. J. 
V. pak prostřednictvím svědka L. H. zkontaktoval svědka L. V., u něhož si 
objednal usmrcení S. Č. s tím, že pokud usmrcení provede, bude mu vyplacena 
odměna 1.000.000,- Kč a rovněž mu předal jako zálohu částku ve výši 400.000,- 
Kč a informace  o místě pobytu Č., přičemž však  k usmrcení S. Č. nedošlo z 
toho důvodu, že svědek L. V. se toho jednání ani dopustit nechtěl a tím, že (ad 
III.) v přesně nezjištěný den koncem roku 1996 ve S., objednal obviněný V. K. u 
ods. J. V., provedení explozí výbušných systémů, jednak u Okresního soudu v 
Olomouci a jednak v P. pod libovolným taxikářským vozidlem, přičemž odsouzený 
J. V. za tímto účelem najal odsouzeného R. M., který požádal ods. O. H. o 
opatření výbušnin, přičemž tento na žádost ods. M. v přesně nezjištěný den před 
29. lednem 1997 koupil na burze v K. dvě trinitrotoluenové výbušky, včetně 
zápalnic a tyto předal ods. M., který sestrojil dva na dálku ovládané výbušné 
systémy, zkontaktoval se s ods. R. J., jemuž předal oba výbušné systémy a 
odvezl jej do O., který v O. na T. S. před budovou okresního soudu dne 29. 
ledna 1997 kolem 21.45 hodin odpálil jednu z náložek, dále téže noci odjel ods. 
R. J. do P., kde umístil  druhý výbušný systém pod dosud neztotožněné vozidlo 
taxi, tovární značky Seat Toledo bílé barvy, které bylo zaparkované v blíže 
nezjištěné ulici ústící na V. n. v P. a pokusil se náložku odpálit, přičemž 
však k výbuchu nedošlo vzhledem k technické závadě, proto toto zařízení odvezl 
a  předal zpět ods. R. M.

Za to byl V. K. podle § 219 odst. 1 tr. zák za použití § 35 odst. 1 tr. zák. 
odsouzen k úhrnnému trestu  odnětí svobody na 10 let nepodmíněně. Podle § 39a 
odst. 3 tr. zák. byl pro výkon tohoto trestu zařazen do věznice s ostrahou. 

Tento rozsudek byl potvrzen usnesením Vrchního soudu v Praze, coby soudu 
odvolacího, který dne 13. 3. 2003 pod sp. zn. 7 To 142/02 odvolání podaná 
obviněným K., obviněným Š., D. Š., M. D. a Ing. J. K.  podle § 256 tr. ř. 
zamítl.

Dne 13. 11. 2007 vydal Okresní soud v Olomouci usnesení sp. zn. 1 PP 25/2007, 
jímž podle § 61 odst. 1, 62 odst. 1 tr. zák. obviněného V. K. podmíněně 
propustil  z výkonu trestu odnětí svobody v trvání 10 let, uloženého mu 
rozsudkem Městského soudu v Praze pod sp. zn. 56 T 23/2000. Podle § 63 odst. 1 
tr. zák.  obviněnému stanovil zkušební dobu v trvání 5 let a zároveň nad ním 
vyslovil  dohled. Dané usnesení nabylo ihned právní moci, neboť došlo ke vzdání 
se práva stížnosti.

Podle § 266 odst. 1 tr. ř. podal ministr spravedlnosti k Nejvyššímu soudu 
stížnost pro porušení zákona v neprospěch obviněného V. K.  proti usnesení 
Okresního soudu v Olomouci,  ze dne 13. 11. 2007 sp. zn. 1 PP 25/2007. 
Napadeným rozhodnutím byl  podle jeho názoru porušen zákon v ustanoveních  § 61 
odst. 1 a § 62  odst. 1 tr. zák. a v řízení předcházejícím v ustanovení 2 odst. 
5 tr. ř. ve prospěch obviněného. 

V odůvodnění stížnosti pro porušení zákona stěžovatel uvedl, že Okresní soud v 
Olomouci v řízení o žádosti o podmíněné propuštění z výkonu trestu odnětí 
svobody v rozsahu nezbytném pro své rozhodnutí nezjistil skutkový stav věci, o 
němž nejsou důvodné pochybnosti.  Při rozhodování neměl k dispozici trestní 
spis Městského soudu v Praze sp. zn. 56 T 23/2000, ani všechny podstatné 
listiny ze spisu či jejich úplné a věrohodné kopie. Neměl k dispozici 
odsuzující rozsudek ze dne 24. 7. 2002, usnesení o započtení vazby z 
přípravného řízení a vazby předběžné a vydávací do uloženého trestu odnětí 
svobody. Vycházel pouze  z částečné kopie odsuzujícího rozsudku bez ověření 
shody s originálem a bez vyznačené doložky právní moci a z neověřené kopie 
opisu usnesení o zápočtu vazby předběžné a vydávací ze dne 6. 9. 2005, které 
jako přílohy své žádosti předložil  obviněný V. K. Usnesení o zápočtu vazby z 
přípravného řízení ze dne 10. 6. 2003 neměl k dispozici vůbec a relevantní 
informace k tomuto zjišťoval soud pouze telefonicky od Vazební věznice Olomouc. 
Vazba v přípravném řízení trvala od 16. 11. 1999 do 10. 4. 2001(č.l. 4909).

Stěžovatel připouští, že Okresní soud v Olomouci sice žádal o zapůjčení 
předmětného trestního spisu sp. zn. 56 T 23/2000, po sdělení, že byl zapůjčen 
Obvodnímu soudu pro Prahu 6 učinil novou žádost i na tento soud, avšak na 
odpověď od tohoto soudu již nečekal a dne  13. 11. 2007 rozhodl ve veřejném 
zasedání bez provedení důkazu předmětným trestním spisem.

V kopii opisu usnesení Městského soudu v Praze ze dne 6. 9. 2005  o zápočtu  
vydávací (a předběžné viz č.l. 5288) vazby na S., kterou předložil obviněný K., 
byla obsažena písařská chyba v délce vykonané vazby, neboť byl nesprávně uveden 
začátek vazby v 22.45 hodin dne 14. 7. 2002, ačkoli ve skutečnosti byl začátek 
vazby ve 22.45 hodin dne 14. 7. 2004. Správný údaj je obsažen v originálu 
rozhodnutí uloženém v předmětném spise sp. zn. 56 T 23/2000 pod č.l. 5232. V 
důsledku tohoto nedostatečného dokazování propustil Okresní soud v Olomouci 
obviněného K. před vykonáním dvou třetin uloženého trestu, tj. v rozporu s § 62 
odst. 1 tr. zák. 

V závěru stížnosti pro porušení zákona  stěžovatel navrhl, aby Nejvyšší soud  
podle § 268 odst. 2 tr. ř. vyslovil, že napadeným usnesením byl ve prospěch 
obviněného V. K. porušen zákon ve výše uvedených ustanoveních. 

Státní zástupce Nejvyššího státního zastupitelství intervenující u veřejného 
zasedání se s obsahem stížnosti pro porušení zákona plně ztotožnil a navrhl, 
aby jí bylo vyhověno.

Přítomný obhájce obviněného Mgr. V. K. naopak s podanou stížností pro porušení 
zákona vyslovil nesouhlas a navrhl, aby ji Nejvyšší soud zamítl jako nedůvodnou.

Nejvyšší soud  přezkoumal  podle § 267 odst. 3 tr. ř. zákonnost a odůvodněnost  
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení  napadené části rozhodnutí 
předcházející a dospěl k následujícím zjištěním a závěrům.

Ze spisu Okresního soudu v Olomouci sp. zn. 1 PP 25/2007 se podává, že obviněný 
podal prostřednictvím svého právního zástupce dne 17. 10. 2007 žádost o 
podmíněné propuštění z výkonu trestu odnětí svobody uloženého mu rozsudkem 
Městského soudu v Praze ze dne 24. 7. 2002 sp. zn. 56 T 23/2000 s přílohami, 
mezi nimiž se nacházel mimo jiné opis usnesení Městského soudu v Praze ze dne 
6. 9. 2005 sp. zn. 56 T 23/2000 (č.l. 6). V tomto opisu je (jak ve výroku tak i 
v odůvodnění) uvedeno, že  u obviněného byla vykonána vydávací vazba na S. od 
14. 7. 2002 – 22.45 hod do 20. 5. 2005 – 10.00 hod.

Okresní soud v Olomouci požádal Městský soud v Praze, aby mu pro účely 
veřejného zasedání o podmíněném propuštění obviněného K. nařízeného na den 13. 
11. 2007  zapůjčil předmětný spis sp. zn. 56 T 23/2000 (č.l. 20). V odpovědi 
bylo sděleno, že spis není možné poskytnout, neboť byl zapůjčen Obvodnímu soudu 
pro Prahu 6 ke sp. zn. 16 PP 106/2007 – spoluods. S. Na to Okresní soud v 
Olomouci dne 6. 11. 2007 zaslal tutéž žádost na Obvodní soud pro Prahu 6 (č.l. 
33), přičemž žádost označil jako pilnou. Odpověď  však byla Okresnímu soudu v 
Olomouci doručena až 14. 11. 2007, tj. den po datu veřejného zasedání. Obvodní 
soud pro Prahu 6 sdělil, že spis nelze zapůjčit, neboť byl zaslán dvěma znalcům 
k vypracování znaleckého posudku. Okresní soud v Olomouci taktéž učinil 
telefonické zjištění délky vazby obviněného v přípravném řízení a vydávací 
vazby na S. ve Vazební věznici v Olomouci (č. l. 28 verte). 

Dne 13. 11. 2007 Okresní soud v Olomouci konal veřejné zasedání, v němž kromě 
výslechu obviněného a vyjádření zástupce Vazební věznice Olomouc, provedl důkaz 
materiály, které měl k dispozici, tj. listinami předloženými jako přílohy 
žádosti, stanoviskem probační a mediační služby, připojením manželky a 
sourozenců obviněného a připojením zájmového sdružení  občanů, atd. V hodnocení 
obviněného ve výkonu trestu odnětí svobody zpracovaného dne 4. 9. 2007 (č. l. 
7) se mimo jiné uvádí, že lhůta k podmíněnému propuštění obviněného je 
stanovena na 19. 10. 2007. Na základě těchto důkazů pak okresní soud obviněného 
z výkonu trestu odnětí svobody podmíněně propustil. Rozhodnutí nabylo právní 
moci ihned, neboť jak státní zástupce, tak obviněný za sebe i za osoby uvedené 
v § 247 odst. 2 tr. ř. se práva stížnosti proti rozhodnutí vzdali. 

Ve spisu Městského soudu v Praze sp. zn. 56 T 23/2000 je na č. l. 5232 obsažen 
originál usnesení o zápočtu vazby ze dne 6. 9. 2005, v němž je uvedeno, že 
obviněnému V. K. se započítává vykonaná vydávací vazba na S. od 14. 7. 2004 
22.45 hod do 20. 5. 2005 10 hodin. Podle tohoto správného originálu pak byly 
vyhotoveny opisy (č. l. 5285), které následně byly doručeny oprávněným 
subjektům, v nichž došlo k písařské chybě a namísto správného data počátku 
uvedené vazby dne 14. 7. 2004 bylo nesprávně uvedeno  datum 14. 7. 2002. 

Pro úplnost je třeba dodat, že k nápravě zmíněného pochybení bylo Městským 
soudem v Praze vydáno dne 4. 3. 2008 opravné usnesení, jímž soud rozhodl o 
opravě dané písařské chyby v opisech usnesení. Toto usnesení ze dne 4. 3. 2008 
bylo následně z podnětu stížnosti obviněného K. přezkoumáno Vrchním soudem v 
Praze, který je zrušil a sám provedl opravu dané písařské chyby svým usnesením 
ze dne 8. 4. 2008 sp. zn. 7 To 40/2008 (č. l. 5306).

Nejvyšší soud konstatuje, že stížnost pro porušení zákona je důvodná.

Podle § 61 odst. 1 tr. zák. po výkonu poloviny uloženého nebo podle rozhodnutí 
prezidenta republiky zmírněného trestu odnětí svobody může soud odsouzeného 
podmíněně propustit na svobodu, jestliže odsouzený  ve výkonu trestu svým 
chováním a plněním svých povinností prokázal polepšení a 

a) může se od něj očekávat, že v budoucnu povede řádný život, nebo

b) soud přijme záruku za dovršení nápravy odsouzeného. 

Podle § 62 odst. 1 tr. zák. osoba odsouzená mimo jiné za trestný čin vraždy 
podle  § 219 tr. zák., může být podmíněně propuštěna až po výkonu dvou třetin 
uloženého trestu odnětí svobody.   

Z výše uváděných skutkových okolností vyplývá, že okresnímu soudu 
rozhodujícímu  o žádosti o podmíněné propuštění obviněného se nepodařilo 
zajistit k veřejnému zasedání spis Městského soudu v Praze sp. zn. 56 T 23/2000 
obsahující mimo jiné originál usnesení o zápočtu vazby vykonané obviněným na 
S., který byl jedním z podkladů důležitých pro zjištění, zda byly naplněny 
zákonné podmínky pro aplikaci § 61 odst. 1 a § 62 odst. 1 tr. zák. Při 
posuzovaní délky vykonaného trestu vycházel pouze z listin předložených 
obviněným a z telefonického zjištění učiněného ve Věznici v Olomouci. Podkladem 
pro jeho rozhodnutí se tak stal i vadný opis usnesení o zápočtu vazby ze dne 6. 
9. 2005, z něhož plynulo, že obviněný byl ve vazbě o 2 roky déle, než tomu bylo 
ve skutečnosti. V důsledku tohoto chybného zjištění pak okresní soud dospěl k 
nesprávnému závěru, že obviněný již vykonal dvě třetiny uloženého trestu odnětí 
svobody a tudíž, že naplnil podmínku zakotvenou v ustanovení § 62 odst. 1 tr. 
zák. 

Vada v posuzované věci vznikla primárně tím, že v předchozím řízení u Městského 
soudu v Praze úřednice vyhotovující opisy předmětného rozhodnutí o zápočtu 
vazby v těchto opisech učinila významnou věcnou chybu. Následně Okresní soud v 
Olomouci rozhodující o podmíněném propuštění obviněného nezajistil pro své 
rozhodnutí odpovídající podklady, tj. v předmětné věci trestní spis Městského 
soudu v Praze sp. zn. 56 T 23/2000,  popř. alespoň ověřené kopie potřebných 
listin z daného spisu vyhotovené soudem, u něhož se spis nacházel, a spolehl se 
na listiny předložené samotným obviněným. V dané věci bylo Okresnímu soudu  v 
Olomouci v odpovědi na žádost k Městskému soudu v Praze o zapůjčení spisu 
sděleno, že spis se nachází u Obvodního soudu pro Prahu 6. Odpověď na následnou 
žádost Obvodnímu soudu pro Prahu 6 (z níž rovněž vyplynulo, že spis nelze 
zapůjčit) byla doručena až den po konání veřejného zasedání. Nutno tak 
konstatovat, že soud rozhodoval na základě opisu usnesení obsahujícího věcnou 
vadu, v důsledku čehož nesprávně shledal splnění všech podmínek pro podmíněné 
propuštění obviněného, ačkoli ve skutečnosti základní podmínka spočívající ve 
vykonání dvou třetin uloženého trestu odnětí svobody v té době splněna nebyla.  
Předmětné vady si nebyl vědom ani u veřejného zasedání přítomný státní 
zástupce, který s podmíněným propuštěním souhlasil a po poučení o opravném 
prostředku se na místě vzdal práva stížnosti. 

Podle § 333 odst. 1 tr. ř. nebrání-li tomu důležité důvody, je třeba o návrhu 
nebo  žádosti o podmíněné propuštění rozhodnout nejpozději do 30 dnů od jejich 
doručení soudu. Předmětná lhůta je lhůtou pořádkovou. Mezi důležité důvody 
tvořícími překážku rozhodnutí v uvedené lhůtě nepochybně patří i chybějící 
podkladový spis, resp. podstatné listiny z něj, jež se k posuzované věci 
vztahují. Z uvedeného plyne, že nebylo-li možno trestní spis, případně ověřené 
kopie podstatných listin z něj k nařízenému veřejnému zasedání zajistit, bylo 
na místě veřejné zasedání odročit.   

Podle  § 2 odst. 5 tr. ř. věta první orgány činné v trestním řízení postupují v 
souladu se svými právy a povinnostmi uvedenými v trestním řádu a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Podle 
odst. 6 téhož ustanovení tr. ř. orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Lze shrnout, že k porušení zákona v dané věci došlo na základě působení více 
okolností  včetně pochybení soudu. To v daném případě spočívalo v tom, že soud 
rozhodující o podmíněném propuštění obviněného se spolehl mj. na listiny 
předložené obviněným, a neověřil správnost prezentovaného stavu věci podle 
trestního spisu Městského soudu v Praze sp. zn. 56 T 23/2000, případně z 
ověřených opisů podstatných listin přímo z tohoto spisu. To ve svém důsledku 
vedlo k tomu, že okresní soud hodnotil neúplné, resp. vadné důkazy a na jejich 
základě dospěl k nesprávným skutkovým a nakonec i právním závěrům.  

Pokud obhájce obviněného V. K. ve veřejném zasedání mimo jiné namítal, že 
rozhodujícím pro posouzení splnění podmínky pro podmíněné propuštění obviněného 
podle § 62 odst. 1 tr. zák. je stranám doručený opis usnesení o započtení 
vydávací vazby, v němž je uveden údaj o jejím počátku dne 14. 7. 2002, nelze s 
takovým názorem souhlasit. Vyhotovení předmětného usnesení totiž obsahuje 
správný údaj o počátku této vazby obviněného, a to ode dne 14. 7. 2004,  což 
plně koresponduje i dalším písemnostem obsaženým v procesním spise, např. 
usnesení Krajského soudu v Bratislavě o vzetí Mgr. V. K. do předběžné vazby z 
16. 7. 2004, sp. zn. Ntc I.10/04 (č. l. 5136), v němž je jako její počátek 
uvedeno totožné datum 14. 7. 2004. Opis předmětného usnesení, byť byl doručen 
stranám řízení, případně jiným oprávněným subjektům (např. Věznici v Olomouci), 
proto v žádném případě nemohl legalizovat v něm obsažený nesprávný údaj o 
počátku vydávací vazby obviněného na S., neboť nejenomže tento údaj neodpovídá 
skutečnosti, ale, a to je rozhodující, nekoresponduje právě s údajem, který je 
obsažen ve vyhotovení usnesení o zápočtu této vazby (viz č. l. 5232 procesního 
spisu). Takovýto typ usnesení se stranám řízení nevyhlašuje, ale doručuje ve 
formě jeho opisu (viz ust. § 137 odst. 1 tr. ř.). Pokud pak v takovém opisu 
usnesení je oproti jeho vyhotovení (originálu) učiněna písařská chyba, např. v 
datu zápočtu vazby, je namístě postup podle ust. § 131 tr. ř. ve spojení s ust. 
§ 138 tr. ř. 

Taktéž vyslovená pochybnost obhájce obviněného, zda i na přípravu trestného 
činu vraždy, pro kterou byl obviněný V. K. mimo jiné pravomocně odsouzen a 
potrestán, by se měla vztahovat podmínka obsažená v ust. § 62 odst. 1 tr. zák., 
tj. že  byl povinen vykonat nejméně dvě třetiny uloženého trestu odnětí svobody 
před případným podmíněným propuštěním, se Nejvyššímu soudu jeví jako 
nepřípadná. Z ustanovení § 7 odst. 2 tr. zák. vyplývá, že příprava trestného 
činu je trestná podle trestní sazby stanovené na trestný čin, k němuž 
směřovala, jestliže tento zákon ve zvláštní části nestanoví něco jiného. 
Ustanovení § 62 odst. 1 tr. zák. pak podmiňuje podmíněné propuštění osoby 
odsouzené za trestný čin vraždy (§ 219) výkonem dvou třetin uloženého trestu 
odnětí svobody bez stanovení jakékoliv výjimky. Z pohledu zákona tedy není 
významné, v jakém stadiu (příprava, pokus, dokonání) se taková osoba trestného 
činu vraždy dopustila, resp. za něj byla odsouzena a potrestána. Tedy i v 
případě odsouzení za přípravu trestného činu vraždy (§ 7 odst. 1, § 219 odst. 1 
tr. zák.), jako tomu bylo u obviněného V. K., musel a měl obviněný vykonat dvě 
třetiny uloženého trestu odnětí svobody, než mohl být podmíněně propuštěn. 

Nejvyšší soud proto podle § 268 odst. 2 tr. ř. vyslovil, že usnesením Okresního 
soudu v Olomouci ze dne 13. 11. 2007 sp. zn. 1 PP 25/2007 byl porušen zákon v 
ustanoveních § 61 odst. 1 a § 62 odst. 1 tr. zák. a v řízení předcházejícím v 
ustanovení § 2 odst. 5, 6 tr. ř. ve prospěch obviněného Mgr. V. K. Protože 
stížnost pro porušení zákona byla podána v neprospěch obviněného a Nejvyšší 
soud vyslovil, že zákon byl porušen výhradně ve prospěch obviněného,  musel své 
rozhodnutí omezit pouze na citovaný tzv. akademický výrok. 

P o u č e n í : Proti tomuto rozhodnutí není opravný prostředek přípustný.

V Brně  dne  19. srpna 2008

                                                                                
     Předseda senátu:

                                                                                
     JUDr. František H r a b e c  

