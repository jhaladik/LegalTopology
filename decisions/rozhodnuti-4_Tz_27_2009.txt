Právní věta: 
Ustanovení § 260 tr. ř. je ve vztahu speciality k ustanovení § 259 odst. 1 tr. ř., protože upravuje  výjimečný postup odvolacího soudu, jímž se věc vrací zpět až do stadia přípravného řízení. 	Odvolací soud může vrátit věc státnímu zástupci k došetření podle § 260 tr. ř. jen tehdy,  když zjistí, že dosavadní řízení je zatíženo takovou procesní vadou, kterou nelze odstranit v  řízení před soudem (např. byla-li podána obžaloba pro jiný skutek, než pro který bylo zahájeno  trestní stíhání). 	Vrácení věci státnímu zástupci k došetření je zpravidla spojeno s tím, že odvolací soud  zruší rozsudek soudu prvního stupně z důvodů uvedených v ustanovení § 258 odst. 1 písm. a) tr. ř.,  tj. pro podstatné vady řízení, které předcházely rozsudku soudu prvního stupně, nikoliv jen z  jiných důvodů uvedených v ustanovení § 258 odst. 1 tr. ř., a to pokud odvolací soud současně  neshledá důvod pro jiné rozhodnutí ve věci, které by učinil sám nebo které přichází v úvahu po  vrácení věci soudu prvního stupně.

Soud: Nejvyšší soud

Spisová značka: 4 Tz 27/2009

Datum rozhodnutí: 28.05.2009

Typ rozhodnutí: Rozsudek


Heslo: Řízení o dovolání, Řízení o odvolání, Vrácení věci státnímu zástupci k došetření

Dotčené předpisy: § 258 odst. 1 písm. a) tr. ř., § 259 odst. 1 tr. ř., § 260 tr. ř.

Kategorie rozhodnutí: A


Publikováno ve sbírce pod číslem: 50 / 2010



4 Tz 27/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
května 2009 v senátě složeném z předsedy JUDr. Petra Šabaty a soudců JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch obviněného M.  M., 
proti pravomocnému usnesení Krajského soudu v Brně ze dne 21. 1. 2009, sp. zn. 
3 To 7/2009, ve věci Městského soudu v Brně, sp. zn. 5 T 203/2008, a podle  § 
268 odst. 2 tr. ř. rozhodl  t a k t o :

Pravomocným usnesením Krajského soudu v Brně ze dne 21. 1. 2009, sp. zn. 3 To 
7/2009, b y l   p o r u š e n   z á k o n  v ustanovení § 260 tr. ř. ve 
prospěch obviněného M. M.

Odůvodnění:

Rozsudkem Městského soudu v Brně ze dne 27. 11. 2008, sp. zn. 5 T 203/2008, byl 
obviněný M. M. uznán vinným trestným činem zpronevěry podle § 248 odst. 1, 
odst. 3 písm. c) tr. zák., jehož se měl dopustit tím, že poté, kdy dne 10. 11. 
2003 převedl svůj obchodní podíl ve společnosti R. G., s.r.o., a byl odvolán z 
funkce jednatele,  a co mu dne 13. 11. 2003 byla udělena generální plná moc 
jednatelem společnosti R. G., s.r.o., J. W., která ho zmocňovala ke všem 
úkonům, vybral v B. v hotovosti z bankovního účtu společnosti, vedeného u Č. o. 
b., a.s., v pobočce v B., kde mu nebylo zrušeno dispoziční oprávnění, postupně 
ve dnech 24. 11. 2003, 1. 12. 2003, 5. 12. 2003, 17. 12. 2003, 20. 1. 2004 a 
23. 4. 2004 finanční prostředky v celkové výši 1.646.851,82 Kč, přičemž vybrané 
finanční prostředky si ponechal  a nepředal je do dispozice společnosti R. G., 
s.r.o., čímž jí způsobil škodu ve výši 1.646.851,82 Kč. Za to mu byl uložen 
podle § 248 odst. 3 tr. zák. trest odnětí svobody v trvání dvou a půl roku pro 
jehož výkon byl podle § 39a odst. 2 písm. c) tr. zák. zařazen do věznice s 
ostrahou.

Proti rozsudku Městského soudu v Brně si obviněný M. M. podal odvolání a 
Krajský soud v Brně usnesením ze dne 21. 1. 2009, sp. zn. 3 To 7/2009, z 
podnětu odvolání obviněného napadený rozsudek podle § 258 odst. 1 písm. b), c) 
tr. ř.zrušil v celém rozsahu a podle § 260 tr. ř. věc vrátil státnímu zástupci 
k došetření. 

Odvolací soud odůvodnil svoje rozhodnutí tím, že v průběhu odvolacího řízení 
předložil obviněný prostřednictví svého obhájce nové důkazy, se kterými se 
nalézací soud nemohl seznámit. Dále uvedl, že z doplňku odvolání, který byl 
odvolacímu soudu předložen až v den konání veřejného zasedání, vyplynulo, že 
obviněný měl vybrané finanční prostředky řádně použít na zaplacení závazku k 
firmě A. P., s.r.o. a nikoli pro svoji potřebu. Touto obhajobou je třeba se 
zabývat a provést v tomto směru rozsáhlé dokazování. Konkrétně se jedná o 
výslech svědka J. W. (ve věci již vypovídal), který měl od obviněného převzít 
částku 1.646.800,- Kč. Pokud by tento svědek popřel převzetí obviněným uváděné 
částky, bude zapotřebí nechat znalcem zkoumat pravost jeho podpisu na příjmovém 
dokladu předloženém obviněným. Jako dalšího svědka je podle odvolacího soudu 
třeba vyslechnout zástupce společnosti A. P., s.r.o., který by měl rovněž 
předložit soudu doklad o úhradě částky 1.646.800,- Kč této společnosti. Byť 
byla zachována totožnost skutku jak přípravné řízení, tak řízení před soudem, 
bylo zaměřeno na objasnění skutečností týkajících se trestného činu krádeže 
nikoli trestného činu zpronevěry, jak bylo v odsuzujícím rozsudku jednání 
obviněného nalézacím soudem kvalifikováno.

Proti pravomocnému usnesení  Krajského soudu v Brně ze dne 21. 1. 2009, sp. zn. 
3 To 7/2009, podal ministr spravedlnosti České republiky stížnost pro porušení 
zákona  v neprospěch obviněného M. M. Vytkl v ní, že zákon byl porušen v 
ustanovení   § 260 tr. ř. 

V odůvodnění stížnosti pro porušení zákona ministr spravedlnosti namítl, že se 
Krajský soud v Brně neřídil ustanovením § 260 tr. ř., neboť dle tohoto 
ustanovení lze věc vrátit státnímu zástupci k došetření pouze výjimečně, a to 
zejména tehdy, když odvolací soud zjistí, že věc je zatížena takovými 
procesními vadami, že ani opakování hlavního líčení by zřejmě nemohlo vést k 
nápravě, a je proto žádoucí věc projednat znovu v přípravném řízení. Důvodem 
pro vrácení věci státnímu zástupci k došetření ze stádia odvolacího řízení již 
není pouhý požadavek náležitého objasnění věci (jak tomu bylo před účinností 
zák. č. 265/2001 Sb.), a to ani tehdy, jestliže by se jednalo o nedostatečná 
skutková zjištění znamenající obtížné a rozsáhlé došetření skutečností 
důležitých pro rozhodnutí ve věci, jenž by nalézací soud nemohl provést 
rychleji než státní zástupce. Odvolací soud přistoupí k vrácení věci státnímu 
zástupci k došetření poté, kdy zruší napadený rozsudek zpravidla z důvodů 
uvedených v § 258 odst. 1 písm. a) tr. ř., tedy pro podstatné vady řízení, 
které mohly mít vliv na správnost a zákonnost přezkoumávané části napadeného 
rozsudku. Za neodstranitelné procesní vady v řízení před soudem ve smyslu 
ustanovení § 260 tr. ř. je nutno mít např. porušení ustanovení o nutné obhajobě 
v přípravném řízení, o zahájení trestního stíhání a postupu při obvinění určité 
osoby, vedení trestního stíhání bez souhlasu poškozeného, nepřibrání tlumočníka 
v řízení proti obviněnému neznalému českého jazyka, podání obžaloby pro skutek, 
pro který vůbec nebylo zahájeno trestní stíhání apod., tedy procesní vady, 
které nemůže odstranit soud prvního stupně vlastní procesní činností a jež jsou 
odstranitelné pouze v přípravném řízení. Předmětné rozhodnutí odvolacího soudu 
v trestní věci obviněného M. M. pak nemůže ve světle úvah rozvedených výše 
obstát. Zásadní pochybnosti vzbuzuje již volba ustanovení trestního řádu, podle 
kterého soud zrušil napadený rozsudek soudu prvního stupně. Postup podle § 260 
tr. ř. volí odvolací soud v případě, kdy předchozí řízení je zatíženo 
neodstranitelnými procesními vadami, pro které nelze pokračovat v řízení před 
soudem. Důvodem pro zrušení napadeného rozsudku by tedy měly být podstatné vady 
řízení, které rozsudku předcházelo, jak to požaduje ust. § 258 odst. 1 písm. a) 
tr. ř., nikoli písm. b), c) tohoto ustanovení.

Odvolací soud nedokázal specifikovat, jakými neodstranitelnými vadami předchozí 
řízení trpí a proč nelze po zrušení rozsudku pokračovat v řízení před soudem. 
Jediný důvod, pro který krajský soud vrátil trestní věc obviněného M. M. 
státnímu zástupci  k došetření, je totiž nutnost provedení nových důkazů, s 
nimiž přišel obviněný v rámci odvolacího řízení, přitom provádění v odůvodnění 
usnesení odvolacím soudem specifikovaných důkazů zcela určitě nepředstavuje 
žádné \"rozsáhlé dokazování\", a už vůbec nemůže mít povahu neodstranitelných 
procesních vad předpokládaných ustanovením § 260 tr. ř., jako podmínky pro 
vrácení věci státnímu zástupci k došetření. 

Krajský soud v Brně, činný v trestní věci obviněného M. M. jako soud odvolací, 
měl po projednání věci za situace, kdy obviněný přišel se zcela nově 
koncipovanou obhajobou a na základě jím uváděných údajů vyvstala proto potřeba 
doplnění dokazování  o výslechy dalších svědků, rozhodnout o zrušení napadeného 
rozsudku, a to podle § 258 odst. 1 písm. c) tr. ř. a současně podle § 259 odst. 
1 tr. ř. měl vrátit věc soudu prvního stupně  k novému projednání a rozhodnutí. 
Postup odvolacím soudem zvolený je z důvodů již shora rozvedených třeba 
považovat za nezákonný, v rozporu s ustanovením § 260 tr. ř., v důsledku něhož 
došlo v posuzované věci k porušení zákona ve prospěch obviněného M. M., když ve 
fázi přípravného řízení je otevřeno, zda státní zástupce ve věci znovu podá 
obžalobu  a není tedy jisté, zda obviněný bude vůbec znovu před soud postaven. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že pravomocným usnesením 
Krajského soudu v Brně ze dne 21. 1. 2009, sp. zn. 3 To 7/2009, byl ve prospěch 
M. M. porušen zákon v ustanovení § 260 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 260 tr. ř. nelze-li po zrušení rozsudku pokračovat v řízení před soudem 
pro neodstranitelné procesní vady a není-li důvod pro jiné rozhodnutí, odvolací 
soud vrátí věc státnímu zástupci k došetření. Ustanovení § 191 a § 264 odst. 2 
tu platí obdobně.

Podle § 260 tr. ř. (účinného do 31. 12. 2001) považuje-li to odvolací soud pro 
náležité objasnění věci za potřebné, může při zrušení rozsudku vyslovit, že se 
věc vrací státnímu zástupci k došetření. Ustanovení § 191 a § 264 odst. 2 platí 
i tu.

V odůvodnění napadeného usnesení krajský soud uvedl, že v průběhu odvolacího 
řízení předložil obviněný prostřednictvím svého obhájce nové důkazy, které před 
nalézacím soudem neuplatnil, a proto se jimi nalézací soud nemohl při hodnocení 
případu zabývat. Jelikož je nutno obhajobu obviněného prověřit a provést v 
tomto směru rozsáhlé dokazování rozhodl o vrácení věci státnímu zástupci k 
došetření. Zdůraznil, že byť byla zachována totožnost skutku, v případě sdělení 
obvinění a skutku pro který byl obviněný uznán vinným, nelze pominout, že celé 
dokazování, jak v přípravném řízení, tak v řízení před soudem bylo zaměřeno na 
objasnění jiných skutečností (tr. stíhání zahájeno pro trestný čin krádeže 
podle § 247 odst. 1, odst. 3 písm. b/ tr. zák. a v rozsudku soudu I. stupně 
kvalifikováno jako trestný čin zpronevěry podle § 248 odst. 1, odst. 3 písm. c/ 
tr. zák.).

Trestní stíhání se podle § 160 odst. 1 tr. ř. zahajuje pro konkrétně vymezený 
skutek, nikoli pro jeho právní kvalifikaci. Rozhodující pro posouzení, zda bylo 
usnesením zahájeno trestní stíhání, je popis skutku, nikoli jeho právní 
kvalifikace, a proto pokud byly od počátku trestního řízení známy a v usnesení 
o zahájení trestního stíhání popsány všechny potřebné znaky trestného činu - 
tedy objekt, objektivní stránka, subjekt, subjektivní stránka a protiprávnost, 
jedná se již od počátku trestního stíhání o řízení o tomto skutku, bez ohledu 
na to, že by posléze mohl být skutek jinak právně kvalifikován, než jaká právní 
kvalifikace byla zvolena např. policejním orgánem. Vrátit věc podle § 260 tr. 
ř. státnímu zástupci k došetření s pokynem, aby bylo zahájeno trestní stíhání, 
by bylo důvodné jen v případě, že by státní zástupce podal obžalobu pro skutek, 
pro který vůbec nebylo zahájeno trestní stíhání. V případě takovéhoto právního 
stavu by byl požadavek na došetření důvodný, neboť by šlo o před soudem 
neodstranitelnou procesní vadu. Touto vadou však řízení netrpí a odvolací soud 
také nevytkl žádný nesoulad mezi podanou obžalobou a usnesením, kterým bylo 
podle § 160 odst. 1 tr. ř. zahájeno trestní stíhání obviněného. 

Ustanovení § 260 tr. ř., jenž navazuje na ustanovení § 258 tr. ř., je ve vztahu 
speciality k ustanovení § 259 odst. 1 tr. ř., přičemž upravuje výjimečný postup 
odvolacího soudu, jímž se věc vrací zpět až do stádia přípravného řízení. 
Novelou trestního řádu provedenou zákonem č. 265/2001 Sb. bylo původní znění 
tohoto ustanovení změněno, a to v souvislosti se zásadní změnou poměru a 
významu jednotlivých stadií trestního řízení, kdy přípravné řízení má pro 
příště funkci skutečně pouze přípravnou a pomocnou a těžiště řízení se přenáší 
před soud. To mimo jiné znamená výrazné omezení procesní činnosti orgánů 
činných v přípravném řízení, naopak řízení před soudem se stává skutečným 
těžištěm, v němž mají být za respektování všech základních zásad provedeny 
rozhodující důkazy v patřičné procesní formě, náležitě vyhodnoceny a vyvozena z 
nich správná a úplná skutková zjištění a rozhodnuto o vině. Pro úvahu, zda po 
zrušení napadeného rozsudku odvolacím soudem je nutno postupovat podle § 259 
odst. 1 tr. ř. a vrátit věc soudu prvního stupně k novému projednání a 
rozhodnutí nebo státnímu zástupci k došetření podle § 260 tr. ř., je rozhodné, 
v jakém rozsahu je třeba řízení doplnit, a které úkony provést k odstranění 
zjištěných procesních nedostatků. Státnímu zástupci může být věc vrácena pouze 
výjimečně, a to zejména tehdy, když odvolací soud zjistí, že věc je zatížena 
takovými procesními vadami, že ani opakování hlavního líčení by zřejmě nemohlo 
vést k nápravě, a je proto žádoucí věc projednat znovu v přípravném řízení. 
Důvodem pro vrácení věci státnímu zástupci k došetření ze stadia odvolacího 
řízení již není pouhý požadavek náležitého objasnění věci (jako tomu bylo před 
účinností zákona č. 265/2001 Sb.), a to ani tehdy, jestliže by se jednalo o 
nedostatečná skutková zjištění znamenající obtížné a rozsáhlé došetření 
skutečností důležitých pro rozhodnutí ve věci, jenž by nalézací soud nemohl 
provést rychleji než státní zástupce. 

Odvolací soud přistoupí k úvahám o vrácení věci státnímu zástupci k došetření 
poté, co zruší napadený rozsudek zpravidla z důvodů uvedených v ustanovení § 
258 odst. 1 písm. a) tr. ř., tedy pro podstatné vady řízení, které mohly mít 
vliv na správnost a zákonnost přezkoumávané části napadeného rozsudku. Zkoumá 
přitom nejprve, zda není dán důvod pro jiné rozhodnutí ve věci ať už přímo 
odvolacím soudem, nebo soudem prvního stupně.

Napadené rozhodnutí odvolacího soudu v trestní věci obviněného M. M. nemůže ve 
světle úvah rozvedených výše obstát. Zásadní pochybnosti vzbuzuje již volba 
ustanovení trestního řádu, podle kterého odvolací soud zrušil napadený rozsudek 
soudu prvního stupně. Jak již bylo uvedeno shora postup podle § 260 tr. ř. volí 
odvolací soud v případě, kdy předchozí řízení je zatíženo neodstranitelnými 
procesními vadami, pro které nelze pokračovat v řízení před soudem. Důvodem pro 
zrušení napadeného rozsudku by tedy měly být podstatné vady řízení, které 
rozsudku předcházelo, jak to požaduje ustanovení § 258 odst. 1 písm. a) tr. ř., 
nikoli ustanovení § 258 odst. 1 písm. b), c) tr. ř. 

Podle posledně citovaných ustanovení zruší odvolací soud napadený rozsudek 

- pro vady rozsudku, zejména pro nejasnost nebo neúplnost jeho skutkových 
zjištění týkajících se přezkoumávané části rozsudku, nebo proto, že se ohledně 
takové části soud nevypořádal se všemi okolnostmi významnými pro rozhodnutí 
(písm. b/), 

- vzniknou-li pochybnosti o správnosti skutkových zjištění ohledně 
přezkoumávané části rozsudku, k objasnění věci je třeba důkazy opakovat nebo 
provádět důkazy další a jejich provádění před odvolacím soudem by znamenalo 
nahrazovat činnost soudu prvního stupně (písm. c/).

Z odůvodnění napadeného rozhodnutí je zjevné, že sám odvolací soud nedokázal 
specifikovat, jakými neodstranitelnými vadami předchozí řízení trpí a proč 
nelze po zrušení rozsudku pokračovat v řízení před soudem. Jediný důvod, pro 
který odvolací soud vrátil trestní věc obviněného M. M. státnímu zástupci k 
došetření, je totiž nutnost provedení nových důkazů, s nimiž přišel obviněný v 
rámci odvolacího řízení. Konkrétně se jedná o prověření jeho nově uplatněné 
obhajoby ve vztahu k financím, jejichž zpronevěra mu byla kladena za vinu, a 
které měl podle verze uplatněné u odvolacího řízení použít ve prospěch firmy, 
nikoli pro svoji potřebu. Doplnění dokazování by přitom mělo spočívat v 
opětovném výslechu svědka J. W., který již ve věci vypovídal, a v případě, že 
by tento svědek popřel převzetí obviněným uváděné částky, by pak bylo zapotřebí 
nechat znalcem zkoumat pravost jeho podpisu na příjmovém dokladu předloženém 
obviněným. Jako dalšího svědka je podle odvolacího soudu třeba vyslechnout 
zástupce společnosti A. P., s.r.o., který by měl rovněž předložit soudu doklad 
o úhradě částky 1.646.800,- Kč této společnosti. Provádění důkazů 
specifikovaných v odůvodnění zrušujícího usnesení odvolacím soudem nejen že 
zcela určitě nepředstavuje žádné \"rozsáhlé dokazování\" (jak konstatuje 
odvolací soud), ale už vůbec nemůže mít povahu neodstranitelných procesních vad 
předpokládaných ustanovením § 260 tr. ř., jako podmínky pro vrácení věci 
státnímu zástupci  k došetření. To platí především proto, že se jedná o důkazy, 
jejichž potřeba provedení vyvstala teprve až na základě výsledku odvolacího 
řízení a jejich dosavadní neprovedení tedy  v žádném případě nemůže mít povahu 
neodstranitelných vad. Z hlediska aplikace § 260 tr. ř. je proto požadavek na 
provedení dalších důkazů nově navržených obviněným u odvolacího řízení zcela 
bez významu. 

Za této situace je třeba přisvědčit názoru ministra spravedlnosti uvedenému ve 
stížnosti pro porušení zákona, že postupem odvolacího soudu byl porušen zákon v 
ustanovení § 260 tr. ř. ve prospěch obviněného M. M., neboť tímto rozhodnutím 
se věc vrací ze stádia odvolacího řízení do stádia přípravného řízení, přičemž 
fáze přípravného řízení je pro obviněného příznivější, než kdyby ve věci konal 
řízení soud. Ve fázi přípravného řízení je totiž otevřeno, zda státní zástupce 
ve věci znovu podá obžalobu a není jisté, zda obviněný bude vůbec znovu před 
soud postaven.

Vzhledem k argumentaci výše uvedené Nejvyšší soud podle § 268 odst. 2 tr. ř. 
vyslovil, že usnesením Krajského soudu v Brně ze dne 21. 1. 2009, sp. zn. 3 To 
7/2009, byl porušen zákon v ustanovení § 260 tr. ř. ve prospěch obviněného M. 
M. Vzhledem k tomu, že k porušení zákona došlo ve prospěch obviněného, mohl se 
Nejvyšší soud omezit pouze na tzv. akademický výrok.

Poučení: Proti tomuto rozhodnutí není opravný prostředek přípustný.

V Brně dne 28. května  2009

Předseda senátu:

JUDr. Petr Šabata  

