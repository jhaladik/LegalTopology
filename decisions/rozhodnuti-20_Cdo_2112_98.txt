Soud: Nejvyšší soud

Spisová značka: 20 Cdo 2112/98

Datum rozhodnutí: 31.10.2000

Typ rozhodnutí: Rozsudek


Kategorie rozhodnutí: C




20 Cdo 2112/98

ČESKÁ REPUBLIKA 

ROZSUDEK

JMÉNEM REPUBLIKY

	Nejvyšší soud České republiky rozhodl v senátě složeném z předsedy 
JUDr. Vladimíra Mikuška a soudců JUDr. Vladimíra Kurky a JUDr. Pavla Krbka v 
právní věci žalobce Lidového bytového družstva P. proti žalované E. P., 
zastoupené advokátem, o vyklizení bytu, vedené u Obvodního soudu pro Prahu 3 
pod sp. zn. 19 C 29/94, o dovolání žalované proti rozsudku Městského soudu v 
Praze ze dne 20. listopadu 1997, č. j. 21 Co 450/97-64, takto:

I. Dovolání se zamítá.

	II. Žádný z účastníků nemá právo na náhradu nákladů dovolacího řízení.

Odůvodnění:

Městský soud shora označeným rozsudkem změnil rozsudek ze dne 17. července 
1997, č. j. 19 C 29/94-41, jímž Obvodní soud pro Prahu 3 zamítl žalobu na 
vyklizení ve výroku specifikovaného bytu, tak, že žalovanou k vyklizení bytu a 
jeho předání žalobci zavázal,           a uložil jí povinnost náhrady nákladů 
řízení před soudy obou stupňů.

Odvolací soud se neztotožnil se závěrem soudu prvního stupně, že se v roce 
1978,      po smrti svého manžela (otce žalované) stala členkou žalujícího 
družstva matka žalované   A. P., a že po její smrti členství přešlo (jako na 
dědičku, jíž připadl členský podíl) na žalovanou. Podle odvolacího soudu byl 
právní režim bytů spravovaných lidovými bytovými družstvy do 31. prosince 1991 
obdobný režimu bytů ze státní bytové výstavby, jelikož tato družstva nebyla 
určena k výstavbě nových bytů, nýbrž - v zásadě - k jejich správě, pročež na 
byty jimi spravované nedopadala ustanovení občanského zákoníku ve znění účinném 
do 31. prosince 1991 (dále též jen „obč. zák.\"), týkající se družstevních 
bytů. Jestliže na A. P. přešlo pouze právo osobního užívání a žalovaná 
nesplnila podmínky přechodu nájmu podle ustanovení § 706 odst. 1 obč. zák. - 
uzavřel odvolací soud - užívá předmětný byt bez právního důvodu.

Pravomocný rozsudek odvolacího soudu napadla žalovaná, zastoupena advokátem, 
včasným dovoláním, jímž namítá, že právní názor odvolacího soudu vede k 
nepřípustnému výkladu, podle kterého by do 1. ledna 1992 nebylo možno převádět 
členské podíly                   k družstevním bytům ve vlastnictví lidových 
bytových družstev, takže by tyto podíly - dle jejího názoru - nemohly být ani 
předmětem dědění. Naplnění dovolacího důvodu podle ustanovení § 241 odst. 3 
písm. d) občanského soudního řádu (dále též jen „o. s. ř.\") žalovaná spatřuje 
v tom, že odvolací soud v důsledku vadné kvalifikace předmětného bytu jako 
nikoli družstevního věc nesprávně posoudil podle ustanovení § 706 odst. 1 obč. 
zák., zatímco správně měl být aplikován odstavec druhý téhož ustanovení. 

Dovolání je - podle ustanovení § 238 odst. 1 písm. a) o. s. ř. - přípustné, 
není však důvodné. 

Z úřední povinnosti (§ 242 odst. 3 o. s. ř.) dovolací soud posuzuje pouze vady 
řízení vyjmenované v ustanovení § 237 odst. 1 o. s. ř. a tzv. jiné vady řízení, 
které mohly mít           za následek nesprávné rozhodnutí ve věci (§ 241 odst. 
3 písm. b/ o. s. ř.); jinak je vázán uplatněnými dovolacími důvody včetně toho, 
jak je dovolatel obsahově vymezil. Vady vyjmenované v ustanovení § 237 odst. 1 
o. s. ř. ani jiné vady řízení z obsahu spisu nevyplývají a dovolatelka je 
nenamítá. 

Námitky směřující proti posouzení právního režimu bytu spravovaného lidovým 
bytovým družstvem vystihují dovolací důvod podle ustanovení § 241 odst. 3 písm. 
d) o. s. ř., jímž lze namítat, že rozhodnutí spočívá na nesprávném právním 
posouzení věci. 

Právní posouzení věci je nesprávné, jestliže odvolací soud věc posoudil podle 
právní normy, jež na zjištěný skutkový stav nedopadá, nebo právní normu - sice 
správně určenou - nesprávně vyložil, případně ji na daný skutkový stav 
nesprávně aplikoval.

	

Ke dni 10. května 1978 (dni smrti otce žalované) rozlišovala právní úprava 
(srov. § 154 obč. zák.) dvě základní kategorie bytů, a to byty - jejichž režim 
se řídil (s výjimkami tam uvedenými) zákonem č. 41/1964 Sb., o hospodaření s 
byty, tehdy ve znění zákona č. 146/1971 Sb., (dále jen „bytový zákon\") a s ním 
souvisejícími předpisy, např. vyhláškou č. 177/1964 Sb., nařízením vlády ČSR č. 
88/1970 Sb., vyhláškou č. 45/1964 Sb. - a byty, s nimiž hospodařila stavební 
bytová družstva. 

Do první kategorie patřily zejména byty komunální, podnikové, služební, 
vojenské, byty ministerstva vnitra, byty z bytové výstavby jednotných 
zemědělských družstev a byty v domech lidových bytových družstev. 

Režim bytů, s nimiž hospodařila stavební bytová družstva, však ustanovením 
bytového zákona nepodléhal (viz. jeho ustanovení § 75 písm. e/) a řídil se 
(kromě občanského zákoníku) pouze stanovami těchto družstev (případně 
směrnicemi Českého svazu bytových družstev a dalšími speciálními předpisy, 
vztahujícími se na stavební bytová družstva). Úprava právního režimu lidových 
bytových družstev a stavebních bytových družstev tak byla navzájem odlišná a 
právní předpisy platící pro jednu z těchto kategorií neplatily bez dalšího pro 
druhou z nich. 

Lidová bytová družstva byla družstvy, v nichž se po reorganizaci družstevnictví 
v roce 1951 sloučila všechna do té doby existující bytová družstva. Tato 
družstva nezajišťovala výstavbu bytů ani je nepřidělovala svým členům; jejich 
hlavní činnost spočívala ve správě bytového majetku. Měla také samostatnou 
členskou základnu, přičemž však v bytech domů, které spravovala, mohli bydlet i 
jejich nečlenové.

Podle ustanovení § 24 odst. 1 bytového zákona byty v domech lidových bytových 
družstev přiděloval místní národní výbor na návrh lidového bytového družstva (a 
to                  - v případě nedostatku návrhu družstva  - i jeho nečlenům /
viz třetí odstavec uvedeného ustanovení/). Podle ustanovení § 154 odst. 1 obč. 
zák. pak rozhodnutím o přidělení bytu vydaným místním národním výborem nebo 
jiným orgánem příslušným podle předpisů               o hospodaření s byty, 
anebo jinými skutečnostmi stanovenými tímto zákonem vzniklo občanovi právo, aby 
s ním organizace (v daném případě lidové bytové družstvo) uzavřela 
dohodu          o odevzdání a převzetí bytu. 

Místní národní výbory tak přidělovaly byty v tehdejším státním socialistickém 
vlastnictví (s nimiž hospodařily buď přímo nebo prostřednictvím organizací 
bytového hospodářství), jimiž byly i byty podnikové (s výjimkou bytů 
vystavěných v podnikové bytové výstavbě z vlastních volných prostředků 
podniku), byty ministerstva vnitra a byty v domech lidových bytových družstev.

Při přidělování bytů v domech lidových bytových družstev se postupovalo podle 
zásad státní bytové politiky, státní kontrolu nad hospodařením s těmito byty 
vykonával místní národní výbor. Ten také byty lidových bytových družstev 
(stejně jako byty podnikové nebo byty ministerstva vnitra) přiděloval podle 
pořadníků členů lidového bytového družstva (pracovníků organizace nebo 
pořadníků příslušníků ministerstva vnitra), a to zásadně na návrh družstva 
(organizace nebo orgánu ministerstva vnitra). 

Ve vztahu ke stavebním bytovým družstvům naopak národní výbory postavení 
řídícího a dozorčího orgánu neměly, jelikož podle ustanovení § 75 písm. e) 
bytového zákona byly byty vystavěné stavebními bytovými družstvy z  působnosti 
tohoto zákona vyňaty. Družstvo tak mělo především právo (rozhodnutím 
představenstva) svým členům byty přidělit a disponovat jimi i jinak. Právo 
člena, aby mu byl orgánem družstva přidělen do osobního užívání družstevní byt, 
vzniklo podle ustanovení § 154 odst. 2 obč. zák. splacením členského podílu (z 
něhož se - na rozdíl od bytů v domech lidových bytových družstev, vystavěných 
ze státních prostředků - družstevní bytová výstavba zčásti financovala).

Z výše uvedeného vyplývá, že občanský zákoník ustanoveními jednotlivých 
odstavců § 154 nestanovil právní režim odlišný pro byty stavebních bytových 
družstev a lidových bytových družstev na jedné straně a pro byty ostatní na 
straně druhé, nýbrž že režimem jeho ustanovení § 154 odst. 2 se spravovaly 
výlučně byty stavebních bytových družstev (u nichž vystupuje do popředí 
majetková stránka vztahu mezi družstvem a jeho členem), zatímco  ustanovení § 
154 odst. 1 platilo pro všechny byty ostatní, podléhající režimu zejména 
bytového zákona, mezi něž - viz. jeho ustanovení § 24 - patřily i byty lidových 
bytových družstev.

Protože právě takovým bytem lidového - nikoli tedy stavebního - bytového 
družstva je byt předmětný, nestala se matka žalované dnem smrti svého manžela - 
byť zdědila členský podíl - členkou lidového bytového družstva ve smyslu 
ustanovení § 180 odst. 2 věty druhé obč. zák., nýbrž pouze (jedinou) 
uživatelkou bytu podle ustanovení § 180 odst. 1 obč. zák. Z téhož důvodu - 
protože tedy nejde o byt družstevní (ve smyslu bytu stavebního bytového 
družstva podle § 154 odst. 2 obč. zák.) - nemohla být otázka případného 
přechodu (nyní) nájmu bytu ke dni smrti matky žalované posuzována - jak se 
mylně domnívá dovolatelka - podle ustanovení § 706 odst. 2 občanského zákoníku 
ve znění účinném od 1. ledna 1992, nýbrž pouze podle ustanovení § 706 odst. 1, 
jehož podmínky ovšem žalovaná - a to je mezi účastníky nesporné - nesplňuje.

Jestliže tedy odvolací soud s odkazem právě na ustanovení § 706 odst. 1 
občanského zákoníku rozsudek soudu prvního stupně změnil tak, že žalobě 
vyhověl, je jeho právní posouzení věci ve smyslu ustanovení § 243b odst. 1 věty 
před středníkem o. s. ř. správné.

Protože se dovolatelce prostřednictvím uplatněného dovolacího důvodu správnost 
napadeného rozhodnutí zpochybnit nepodařilo, Nejvyšší soud dovolání, aniž ve 
věci nařídil jednání (§ 243a odst. 1 věta první o. s. ř.), podle ustanovení § 
243b odst.1, 5 o. s. ř. rozsudkem zamítl.

	

Žalovaná s dovoláním úspěšná nebyla, u žalobce však ke dni rozhodnutí 
prokazatelné náklady dovolacího řízení (podle obsahu spisu) zjištěny nebyly. 
Této procesní situaci odpovídá ve smyslu ustanovení § 142 odst. 1, § 224 odst. 
1 a § 243b odst. 4 o. s. ř. výrok o tom, že     na náhradu nákladů tohoto 
řízení nemá právo žádný z účastníků.

Proti tomuto rozhodnutí není opravný prostředek přípustný.

V Brně 31. října 2000

JUDr. Vladimír  M i k u š e k

předseda senátu



