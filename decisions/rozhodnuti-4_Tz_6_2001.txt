Soud: Nejvyšší soud

Spisová značka: 4 Tz 6/2001

Datum rozhodnutí: 29.03.2001

Typ rozhodnutí: Rozsudek




4 Tz 6/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal dne 29. března 2001 ve veřejném 
zasedání v senátě složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky v neprospěch obviněné R. R., proti 
usnesení vyšetřovatele Policie ČR, Okresního úřadu vyšetřování v Břeclavi, 
detašované pracoviště Hustopeče u Brna, ze dne 24. 7. 2000, ČVS: OVBV-1355/99, 
a podle § 268 odst. 2, § 269 odst. 2 a § 270 odst. 1 tr. ř. za splnění podmínek 
podle § 272 odst. 1 tr. ř. rozhodl t a k t o :

Pravomocným usnesením vyšetřovatele Policie ČR, Okresního úřadu vyšetřování v 
Břeclavi, detašované pracoviště Hustopeče u Brna, ze dne 24. 7. 2000, ČVS: 
OVBV-1355/99, a v řízení, jež mu předcházelo,

b y l p o r u š e n z á k o n

v ustanovení § 2 odst. 5, odst. 6 a § 172 odst. 1 písm. b) tr. ř. ve prospěch 
obviněné R. R.

	Citované usnesení se z r u š u j e . Zrušují se též všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo jeho zrušením, pozbyla podkladu.

	Vyšetřovateli Policie ČR, Okresního úřadu vyšetřování v Břeclavi, 
detašované pracoviště Hustopeče u Brna, s e p ř i k a z u j e , aby věc v 
potřebném rozsahu znovu projednal a rozhodl.

O d ů v o d n ě n í :

Usnesením vyšetřovatele Policie ČR, Okresního úřadu vyšetřování v Břeclavi, 
detašované pracoviště Hustopeče u Brna ze dne 24. 7. 2000, ČVS: OVBV-1355/99, 
bylo podle § 172 odst. 1 písm. b) tr. ř. zastaveno trestní stíhání obviněné R. 
R. pro trestný čin lichvy podle § 253 odst. 1, odst. 2 tr. zák. Skutkové 
jednání spočívalo v tom, že obviněná si v roce 1998 podala inzerát v novinách, 
kde nabízela krátkodobý překlenovací úvěr s ručením zástavou, když na tento 
inzerát se v červnu 1998 přihlásil M. K., který si chtěl půjčit částku 400 
000,- Kč, přičemž jako zástavu nabídl svůj rodinný dům v B., a to z toho 
důvodu, že peníze potřeboval na provoz své firmy s tím, že splacení slíbil do 
konce roku 1998; dne 9. 7. 1998 se obviněná R. R. dostavila s M. K. k notáři v 
B., kde byla podepsána smlouva o půjčce ve výši 600 000,- Kč s termínem 
splatnosti do 9. 12. 1998, když v případě nesplacení půjčky v termínu 
vstupovala v platnost kupní smlouva na rodinný domek M. K. v B.; vzhledem k 
tomu, že v termínu dluh splacen nebyl, dne 10. 12. 1998 nechala obviněná 
zaregistrovat smlouvu v katastru nemovitostí B. a stala se tak majitelkou domu 
v hodnotě 1 400 000,- Kč. Usnesení o zastavení trestního stíhání nabylo právní 
moci dne 1. 8. 2000.

Z odůvodnění citovaného rozhodnutí vyplývá, že na základě provedeného 
dokazování a skutkových zjištění vyšetřovatel dovodil, že obviněná R. R. se 
nemohla trestného jednání dopustit z toho důvodu, že poškozený M. K. nebyl v 
době uzavření předmětné smlouvy o půjčce a o prodeji svého rodinného domu ve 
stavu, který by šlo považovat za tíseň, a to proto, že byl subjektivně 
přesvědčen o tom, že z výnosů své podnikatelské činnosti bude schopen závazek k 
vrácení vypůjčených peněz splnit. Podle vyšetřovatele ke stavu tísně došlo až 
po uzavření smlouvy o předmětné půjčce a o prodeji rodinného domu, a to tehdy, 
když poškozený M. K. nebyl v důsledku podnikatelských neúspěchů schopen 
vypůjčené peníze vrátit tak, jak se smluvně zavázal.

Proti tomuto usnesení podal ministr spravedlnosti České republiky podle § 266 
odst. 1 tr. ř. v neprospěch obviněné R. R. stížnost pro porušení zákona. Vytkl 
v ní porušení zákona ve prospěch obviněné v ustanovení § 2 odst. 5, odst. 6 tr. 
ř. ve vztahu k ustanovení § 253 odst. 1, odst. 2 tr. zák., přičemž poukázal na 
nesprávné právní závěry, které vyšetřovatel učinil na základě provedeného 
dokazování a skutkových zjištění. Ke skutku mělo dojít spácháním dvěma útoky, 
když poškozený M. K. si jednak fakticky vypůjčil částku 450 000,- Kč a pod 
hrozbou neuzavření smlouvy musel podepsat půjčku ve výši 600 000,- Kč s tím, že 
spolu s úroky bude muset vrátit celkem 630 000,- Kč a jednak tím, že obviněná 
na sebe převedla rodinný dům poškozeného v hodnotě 1 400 000,- Kč, který 
následně realizovala za údajnou částku 720 000,- Kč. V průběhu přípravného 
řízení ale nebylo dostatečně zjištěno, zda si poškozený vypůjčil pouze 450 
000,- Kč, když tvrzení obviněné o tom, že půjčka celkově činila 600 000,- Kč, 
je podporováno výpověďmi dvou svědků. Podle stěžovatele proto bylo třeba 
prověřit výpověď poškozeného v tom, že mu v hotovosti byla nejdříve poskytnuta 
půjčka ve výši 50 000,- Kč na uhrazení dluhu u České spořitelny, aby mohlo být 
zrušeno zástavní právo tohoto peněžního ústavu váznoucí na jeho nemovitosti. 
Jaká byla skutečná výše dluhu poškozeného u České spořitelny ale v průběhu 
vyšetřování zjištěno nebylo.

Ministr spravedlnosti dále namítá, že v případě jednání obviněné R. R., které 
má spočívat v tom, že kupní smlouvou na sebe nechala převést nemovitost v 
hodnotě 1 400 000,- Kč oproti nevrácené půjčce ve výši 630 000,- Kč, se samotné 
právní hodnocení tohoto jednání v odůvodnění usnesení o zastavení trestního 
stíhání vůbec neobjevuje. Znaleckým posudkem z oboru ekonomiky, odvětví ceny a 
odhady se specializací nemovitosti, bylo prokázáno, že tržní hodnota domu, 
který byl předmětem kupní smlouvy, která vešla v platnost momentem nesplacení 
celého dluhu den ihned následující po splatnosti, byla 1 400 000,- Kč. Této 
skutečnosti si musela být obviněná R. R. vědoma, a to minimálně z toho důvodu, 
že sama dříve byla pracovnicí realitní kanceláře a nic na tom nemění ani 
skutečnost, že dům prodala za částku 720 000,- Kč ing. D. J., taktéž bývalému 
pracovníkovi realitní kanceláře. Oba si tedy při uzavírání této kupní smlouvy 
museli být vědomi toho, že nemovitost poškozeného M. K. má tržní hodnotu vyšší 
než 720 000,- Kč.

Stěžovatel také nepokládá za dostatečně podložený závěr vyšetřovatele o tom, že 
nebylo prokázáno, že by v době uzavírání smlouvy o půjčce a smlouvy o koupi 
rodinného domku byl poškozený M. K. ve stavu tísně ve smyslu ustanovení § 253 
tr. zákona. Ohledně této skutečnosti zůstalo dokazování neúplné, neboť nebylo 
zjištěno, jaká situace by nastala, pokud by poškozený M. K. neřešil svou 
podnikatelskou krizi realizací nevýhodné výpůjčky. V tomto smyslu je třeba 
provést další dokazování k objektivnímu zjištění, zda poškozený M. K. ve stavu 
tísně skutečně byl či nikoli.

V závěru stížnosti pro porušení zákona ministr spravedlnosti konstatuje, že 
dosavadním dokazováním nebylo prokázáno, že by předmětný skutek nebyl trestným 
činem a že by se v důsledku toho obviněná nedopustila trestného činu lichvy 
podle § 253 odst. 1, odst. 2 tr. zák. Navrhl proto, aby Nejvyšší soud výše 
citované porušení zákona podle § 268 odst. 2 tr. ř. vyslovil, napadené usnesení 
vyšetřovatele podle § 269 odst. 2 tr. ř. zrušil a poté postupoval podle § 270 
odst. 1 tr. ř.

Nejvyšší soud na podkladě podané stížnosti pro porušení zákona přezkoumal podle 
§ 267 odst. 1 tr. ř. správnost výroku napadeného usnesení, jakož i řízení, jež 
mu předcházelo a zjistil, že zákon byl porušen v podstatě v těch směrech, jak 
je to namítáno stěžovatelem.

Je třeba přisvědčit názoru vyslovenému ve stížnosti pro porušení zákona, že 
vyšetřovatel nepostupoval v souladu s ustanovením § 2 odst. 5, odst. 6 tr. ř. 
při zjišťování skutkového stavu věci, který musí být zjištěn tak, aby o něm 
nebyly důvodné pochybnosti, a to v rozsahu, který je nezbytný pro rozhodnutí. 
Bez návrhu stran musí být objasněny stejně pečlivě okolnosti svědčící ve 
prospěch i v neprospěch obviněného. Důkazy musí být hodnoceny podle vnitřního 
přesvědčení založeném na pečlivém zvážení všech okolností případu jednotlivě i 
v jejich souhrnu. Trestní stíhání obviněného může být z důvodu § 172 odst. 1 
písm. b) tr. ř. zastaveno, pokud stíhaný skutek není trestným činem a není 
důvod k postoupení věci.

Podstata porušení zákona spočívá v tom, že vyšetřovatel učinil rozhodnutí o 
zastavení trestního stíhání obviněné R. R. z výše uvedeného důvodu, aniž 
náležitě zjistil skutkový stav a opatřil veškeré dostupné důkazy, které v této 
věci bylo nutné provést k zodpovězení otázky ohledně případné viny obviněné 
trestným činem lichvy podle § 253 odst. 1, odst. 2 tr. zák.

Tohoto trestného činu se dopustí ten, kdo zneužívaje něčí tísně, nezkušenosti 
nebo rozumové slabosti nebo něčího rozrušení, dá sobě nebo jinému poskytnout 
nebo slíbit plnění, jehož hodnota je k hodnotě vzájemného plnění v hrubém 
nepoměru, nebo kdo takovou pohledávku uplatní nebo v úmyslu uplatnit ji na sebe 
převede a získá takto značný prospěch. 

V daném případě se vyšetřovatel ve svém postupu sice soustředil na objasnění 
zákonného znaku „tísně\", který jediný připadal u poškozeného M. K. v úvahu a 
také na to, zda obviněná o této tísni poškozeného v době slibovaného plnění 
věděla, ale jak vyplyne z níže uvedeného, zcela nedostatečným, ale i chybným 
způsobem. Stav tísně je jedním ze znaků skutkové podstaty trestného činu lichvy 
a požadavek jeho vědomosti ze strany obviněné je předpokladem naplnění 
subjektivní stránky tohoto trestného činu, neboť k jeho spáchání je vyžadováno 
úmyslné jednání pachatele. Vyšetřovatel si v odůvodnění svého usnesení o 
zastavení trestního stíhání protiřečí pokud na jedné straně uvádí, že M. K. 
nutně potřeboval půjčit peníze na dokončení zakázky a na straně druhé dovozuje, 
že problémy jmenovaného nastaly až v době po uzavření smlouvy o půjčce a o 
kupní smlouvě a tudíž o nich v kritické době nevěděl. Z toho činí další závěr, 
že o těchto problémech poškozeného nevěděla a ani vědět nemohla obviněná a 
proto ani nemohla využít jeho tísně. Vyšetřovatel tak zcela nelogicky ztotožnil 
dobu, kdy si poškozený M. K. potřeboval půjčit od obviněné peníze, s dobou po 
uzavření předmětných smluv, kdy již poškozený byl povinen obviněné smluvenou 
částku zaplatit, ale nemohl tak pro vzniklé obtíže učinit. Tyto posléze nastalé 
potíže na straně poškozeného ale nemohou být pro znak „tísně\" rozhodné. 
Zásadní v tomto ohledu naopak je nutnost objasnění situace, ve které se 
poškozený M. K. nacházel, a to z hlediska tíživosti a naléhavosti jeho potřeby 
získat finanční prostředky na dokončení zakázky pro firmu T., H. Na tuto otázku 
nedal jednoznačnou odpověď ani svědecký výslech M. K. na č. l. 24 až 26 spisu, 
ale umožnil vyšetřovateli zjistit větší podrobnosti o postavení poškozeného v 
té době a měl jej zejména orientovat na potřebu výslechu ředitele firmy T., H. 
(zatím blíže neustanoveného), případně M. F., která měla poškozenému vést 
účetnictví. Cílem výslechu těchto osob mělo být prověření výpovědi poškozeného 
a podrobné objasnění financování stavby, o níž se M. K. zmiňuje, a intenzity 
jeho potřeby získat finanční prostředky na její realizaci, případné zjištění 
důsledků či sankcí, které by poškozeného stihly, kdyby se mu zadané zemní práce 
nepodařilo finančně včas a dostatečně zajistit. Za tíseň ve smyslu ustanovení § 
253 odst. 1 tr. zák. je třeba považovat tíživou situaci poškozeného mimořádné 
povahy, která je vyvolána určitou naléhavou potřebou, jejíž uspokojení není v 
momentálních možnostech poškozeného. Dokazování v tomto směru ale vyšetřovatel 
důsledně nevedl a potřebné skutkové okolnosti nezjistil.

Pokud se tak po doplnění vyšetřování v naznačeném směru stane a z celkově 
shromážděných důkazů bude možné dovodit, že se poškozený M. K. v době, kdy 
obviněnou žádal o finanční půjčku a posléze s ní o tom uzavřel příslušnou 
smlouvu, nacházel ve stavu tísně ve smyslu ustanovení § 253 odst. 1 tr. zák., 
bude dále nezbytné prokázat, zda si obviněná této tísně poškozeného byla 
vědoma. Poškozený sice ve své výpovědi uvedl, že obviněné sdělil nutnost 
potřeby půjčky ve výši 400 000,- Kč a také na co tyto peníze potřebuje, což 
částečně připustila i obviněná, ale z takto obecně formulovaných výpovědí nelze 
dovozovat vědomost obviněné R. R. o tom, že poškozený jednal v tísni. Bude 
tudíž nutné oba jmenované ve výše naznačeném smyslu znovu vyslechnout, aby 
zejména poškozený upřesnil rozsah informací, které obviněné v této souvislosti 
sdělil a nelze ani vyloučit potřebu opětovného výslechu svědků J. K. a M. Č. k 
této otázce.

Ohledně dostatečnosti skutkových zjištění pro posouzení, zda došlo k naplnění 
zákonných znaků „dá sobě poskytnout nebo slíbit plnění, jehož hodnota je k 
hodnotě vzájemného plnění v hrubém nepoměru\", je třeba konstatovat, že také v 
této části nelze pokládat dosavadní vyšetřování za úplné. Zůstala neobjasněna 
výše částky, kterou obviněná poskytla ve formě půjčky poškozenému. Nebylo tak 
možné ani posoudit zda toto plnění oproti plnění, které si obviněná od 
poškozeného nechala slíbit, dosahuje hrubého nepoměru. Sám vyšetřovatel se v 
napadeném usnesení, a to jak v jeho výroku, tak i v odůvodnění, vyhnul přímému 
uvedení částky, kterou obviněná R. R. poškozenému M. K. skutečně půjčila. Podle 
výpovědi poškozeného to celkově bylo 450 000,- Kč, když mu nejprve obviněná 
půjčila 50 000,- Kč, aby splatil dluh, který měl u České spořitelny a dosáhl 
tak zrušení zástavního práva, jež vázlo na jeho domu ve prospěch tohoto 
bankovního ústavu. Po realizaci této podmínky mu obviněná měla dát najevo, že 
mu půjčí dalších 400 000,- Kč, ale ve smlouvě bude uvedena půjčka ve výši 600 
000,- Kč s tím, že jí tuto částku vrátí do pěti měsíců, a to včetně úroků v 
celkové výši 30 000,- Kč. Obviněná tvrzení poškozeného o zmíněném navýšení 
půjčené částky uvedené ve smlouvě oproti skutečné výši poskytnuté půjčky 
odmítla s tím, že M. K. nejdříve půjčila 200 000,- Kč v hotovosti a posléze po 
uzavření smluv o půjčce a koupi domu mu na jeho bankovní účet složila dalších 
400 000,- Kč ve dvou splátkách. Tento rozpor vyplývající z výpovědí obou 
jmenovaných nebyl odstraněn, byť výpověď obviněné v daném směru potvrzují 
svědci M. Č. a J. K. Proto vyšetřovatel měl vést dokazování k objasnění výše 
dluhu, který M. K. měl mít u České spořitelny a taktéž k okolnostem jeho 
splacení a zrušení zástavního práva, jež vázlo na nemovitosti poškozeného. 
Zjištěné skutečnosti pak mohou napomoci při celkovém hodnocení důkazů a 
vyslovení závěru, která z udávaných verzí je pravdivá. Od tohoto konstatování 
pak bude odvislé i posuzování, zda hodnota vzájemného plnění, spočívající v 
poskytnuté půjčce a částce jíž se poškozený zavázal obviněné ve stanovené lhůtě 
splatit, je v hrubém nepoměru předpokládaném ustanovením § 253 odst. 1 tr. zák 
a zda eventuálně prospěch, který obviněná měla takto získat lze označit za 
značný ve smyslu odst. 2 zmíněného ustanovení trestního zákona.

Pokud se týká problematiky spojené s tou částí jednání, která se vztahuje k 
uzavřené kupní smlouvě na nemovitosti poškozeného, bylo by možné s ní v 
souvislosti s naplněním znaků trestného činu lichvy uvažovat pouze za 
následujících podmínek. Muselo by být prokázáno, že poškozený byl v době 
uzavření předmětné kupní smlouvy navzdory poskytnuté peněžní půjčce v natolik 
tíživém hospodářském postavení, že bylo reálným předpokládat, že nebude schopen 
vrátit ve smluveném termínu půjčenou částku včetně úroků. V důsledku toho, že 
pak nenastane situace obsažená v části pod bodem III.b) uzavřené smlouvy, v níž 
se účastníci (obviněná a poškozený) zavazují k odstoupení od kupní smlouvy k 
nemovitostem, pokud půjčka bude poškozeným v plné výši řádně a včas splacena, a 
naopak že dojde k naplnění situace předpokládané v části pod bodem III.a) 
uzavřené smlouvy, a že se tak obviněná v konečném důsledku stane majitelkou 
předmětných nemovitostí. Zároveň by muselo být prokázáno, že si toho všeho byla 
obviněná v době uzavírání smlouvy vědoma a byla s tímto minimálně srozuměna. 
Pouhý fakt, že obviněná v důsledku nesplnění hlavního závazku ze strany 
poškozeného, t.j. včasného splacení půjčky, realizovala své právo na základě 
akcesorického právního vztahu, jímž byl převod vlastnického práva k 
nemovitostem poškozeného na svou osobu, sám o sobě ještě neprokazuje spáchání 
trestného činu lichvy, i když obviněná získala do vlastnictví nemovitosti 
jejichž tržní cena byla znaleckým posudkem stanovena na částku 1 400 000,- Kč, 
oproti půjčce jejíž výše (byť dosud spolehlivě nezjištěná) byla podstatně 
nižší. Při neprokázání zavinění obviněné ve formě alespoň eventuálního úmyslu 
(§ 4 písm. b) tr. zák.) ve vztahu k výše uvedené části jednání, lze ohledně 
této uvažovat pouze v rovině občanskoprávní a v to včetně možnosti poškozeného 
zpochybnit platnost uzavřené smlouvy v této její části pro její rozpor s 
dobrými mravy (§ 39 obč. zák.), případně uplatnit právo na odstoupení od 
smlouvy uzavřené v tísni (§ 49 obč. zák.) atd. Tyto úvahy jdou ale již nad 
rámec účelu a povahy trestního řízení a Nejvyššímu soudu v rámci tohoto 
rozhodování proto jejich další a podrobnější rozvádění nepřísluší. Je třeba 
zdůraznit, že zmíněná smlouva měla v této své části povahu zajištění závazku 
převodem práva podle § 553 obč. zák., čili se jednalo o smluvní vztah 
předpokládaný platným právem a dovozovat trestní odpovědnost jednoho z 
účastníků tohoto právního vztahu je možné pouze při prokázání všech zákonných 
znaků trestného činu o nějž se konkrétně má jednat a to včetně zavinění. Dosud 
shromážděné důkazy ale žádné konečné závěry ohledně trestní odpovědnosti 
obviněné, pokud jde o tuto část jednání, neumožňují. Bude se proto v rámci 
dalšího postupu vyšetřování třeba zaměřit i na objasnění okolností výše 
popsaných ke stanovení konečného závěru o případné trestní odpovědnosti 
obviněné ve vztahu k trestnému činu lichvy.

Nejvyšší soud proto shodně s podanou stížností pro porušení zákona dospěl k 
závěru, že v dané věci nebylo zákonu odpovídajícím způsobem provedeno 
dokazování ani zjištěn skutkový stav a vyšetřovatel si tudíž nevytvořil 
potřebné předpoklady k tomu, aby mohl meritorně rozhodnout způsobem, jakým to 
učinil. Proto podle § 268 odst. 2 tr. ř. vyslovil, že napadeným usnesením 
vyšetřovatele byl porušen zákon v ustanoveních § 2 odst. 5, odst. 6, a § 172 
odst. 1 písm. b) tr. ř. ve prospěch obviněné. Vzhledem k tomu, že obě lhůty 
uvedené v ustanovení § 272 odst. 1 tr. ř. byly zachovány a ministr 
spravedlnosti to ve stížnosti pro porušení zákona navrhl, bylo napadené 
usnesení podle § 269 odst. 2 tr. ř. zrušeno a zároveň došlo ke zrušení všech 
dalších případných rozhodnutí, na zrušené usnesení obsahově navazující, pokud 
vzhledem k této změně, pozbyla podkladu. Věc pak byla podle § 270 odst. 1 tr. 
ř. přikázána orgánu, jehož rozhodnutí bylo zrušeno, aby ji v potřebném rozsahu 
znovu projednal a rozhoa to v intencích tohoto rozsudku Nejvyššího soudu (§ 270 
odst. 4 tr. ř.).

Poučení: Proti tomuto rozsudku není opravný prostředek přípustný.

V Brně dne 29. března 2001

Předseda senátu:

JUDr. František Hrabec 
