Soud: Nejvyšší soud

Spisová značka: 3 Tz 31/2001

Datum rozhodnutí: 28.03.2001

Typ rozhodnutí: Rozsudek




3 Tz 31/2001

ČESKÁ REPUBLIKA

R O Z S U D E K 

J M É N E M R E P U B L I K Y

	Nejvyšší soud České republiky projednal ve veřejném zasedání dne 28. 
března 2001 v senátě složeném z předsedy Mgr. Josefa Hendrycha a soudců JUDr. 
Jindřicha Fastnera a JUDr. Eduarda Teschlera stížnost pro porušení zákona, 
podanou ministrem spravedlnosti České republiky v neprospěch obviněného J. A., 
proti usnesení státní zástupkyně Obvodního státního zastupitelství pro Prahu 2 
ze dne 29. 8. 2000, sp. zn. 3 Zt 322/99, a podle § 268 odst. 2, § 269 odst. 2 a 
§ 270 odst. 1 tr. řádu za splnění podmínek § 272 odst. 1 tr. řádu rozhodl t a k 
t o :

Pravomocným usnesením státní zástupkyně Obvodního státního zastupitelství pro 
Prahu 2 ze dne 29. 8. 2000, sp. zn. 3 Zt 332/99 a v řízení, které mu 
předcházelo,

byl porušen zákon 

v ustanovení § 2 odst. 5, odst. 6 tr. řádu a § 172 odst. 1 písm. b) tr. řádu ve 
prospěch obviněného J. A.

Citované usnesení se zrušuje. Současně se zrušují všechna další rozhodnutí na 
ně obsahově navazující, pokud vzhledem ke změně, k níž došlo zrušením, pozbyla 
podkladu.

	Obvodnímu státnímu zástupci pro Prahu 2 se přikazuje, aby věc v 
potřebném rozsahu znovu projednal a rozhodl.

O d ů v o d n ě n í :

	U obvodního soudu pro Prahu 2 byla dne 27. 8. 1999 podána příslušným 
státním zastupitelstvím obžaloba na J. A. pro trestné činy ublížení na zdraví 
podle § 224 odst. 1, odst. 2 tr. zákona a ohrožení pod vlivem návykové látky 
podle § 201 písm. d) tr. zákona, protože dne 12. 5. 1999 kolem 22.10 hodin v 
P., ul. L. ve směru od ulice M. k ulici Čs. e., řídil osobní auto zn. Škoda 
Octavia poté, co vypil větší množství alkoholických nápojů a v krvi měl 2,55 až 
2,80 promile alkoholu, přičemž za křižovatkou s ulicí Z. v důsledku nikoliv 
řádného sledování situace v silničním provozu a nepřiměřené reakce srazil po 
vyznačeném přechodu, na který byl upozorněn dopravní značkou, z levé strany 
normální chůzí přecházející A. L., která utrpěla velmi rozsáhlé zranění, jímž 
na místě podlehla.

	Usnesením samosoudkyně Obvodního soudu pro Prahu 2 ze dne 15. 10.1999, 
sp. zn. 9 T 169/99, byla podle § 314c odst. 1 písm. c) tr. řádu věc vrácena 
státní zástupkyni k došetření.

	Po provedeném došetření věci přibráním znalce z oboru soudního 
lékařství k posouzení otázky, z které strany poškozená vzhledem ke vzniklým 
poraněním vozovku přecházela a opatření znaleckého posudku z oboru silniční 
dopravy, který byl předložen Ústavem silniční a městské dopravy Praha, dne 30. 
6. 2000, vyšetřovatel předložil spis bez návrhu státní zástupkyni.

	Dne 20. 8. 2000 státní zástupkyně Obvodního státního zastupitelství pro 
Prahu 2, usnesením sp. zn. 3 Zt 322/99 zastavila podle § 172 odst. 1 písm. b) 
tr. řádu trestní stíhání obviněného J. A. a to proto, že podle jejího názoru 
není skutek trestným činem a není důvod k postoupení věci. V této souvislosti 
hodnotila důkazy opatřené jak před podáním obžaloby, tak v průběhu došetření 
věci a uzavřela, že za klíčovou považuje otázku, z které strany poškozená 
chodkyně přecházela vozovku. V případě přecházení vozovky z pravé strany na 
levou, dle příslušného znaleckého posudku neměl obviněný možnost střetu 
zabránit zastavením ani vyhnutím se buďto jedním nebo dvěma oblouky. Státní 
zástupkyně za situace, kdy nejsou k dispozici žádné svědecky doložené popisy 
události mimo výpovědi obviněného, který si myslí, že chodkyně vyběhla z pravé 
strany, učinila závěr, že za důkazní nouze nezbylo, než užít zásady in dubio 
pro reo a trestní stíhání zastavit. Protože od dopravní nehody uplynula doba 
delší jednoho roku, nelze obviněného postihnout ani za přestupek překročení 
maximální dovolené rychlosti a řízení pod vlivem alkoholu. Usnesení nabylo 
právní moci dne 5. 9. 2000.

	Proti tomuto usnesení podal v zákonné lhůtě ministr spravedlnosti České 
republiky stížnost pro porušení zákona v neprospěch obviněného J. A. V jejím 
písemném vyhotovení namítá, že závěr státní zástupkyně považuje za nesprávný, 
neboť byl učiněn na základě nedostatečně zjištěného skutkového stavu a vadného 
hodnocení důkazů. Především je konstatováno, že přibraný znalec z oboru 
soudního lékařství MUDr. M. B. nezodpověděl zásadní otázku, z které strany 
chodkyně A. L. přecházela vozovku. Ač znalec měl k dispozici rozsah a druh 
poranění chodkyně, uzavřel svůj posudek pouze konstatováním, že jde o věc 
komplikovanou a že to nelze jednoznačně určit. S takovýmto závěrem se neměl 
vyšetřovatel a následně ani státní zástupkyně spokojit a tento posudek měl být 
doplněn výslechem znalce a pokud by ani poté tuto zásadní otázku nezodpověděl, 
měl být přizván znalec jiný. Teprve po zodpovězení této otázky mělo být 
postupováno dále, k jednotlivým znaleckým posudkům z oboru dopravy měli být 
vyslechnuti oba znalci, aby vysvětlili své zásadní závěry, týkající se směru 
pohybu poškozené a z ní dovozené rychlosti, rychlosti vozidla obviněného před 
střetem a další. V této souvislosti je vytýkáno, že vyšetřovatel rovnou opatřil 
posudek ústavu, který zpracoval posudek sice ve dvou variantách, avšak ani z 
jeho závěrů nelze činit zásadní rozhodnutí o vině či nevině obviněného.

	Ministr spravedlnosti je toho názoru, že teprve po jednoznačném určení 
způsobu přecházení vozovky chodkyní bude možno posuzovat další okolnosti střetu 
a rozhodnout v jakém směru bude nutno znalecké posudky z oboru dopravy doplnit. 
Dále ministr spravedlnosti považuje za nutné doplnit dokazování i v tom, aby 
znalec posoudil, jak byla u obviněného ovlivněna vnímavost a reakce na dopravní 
situaci v důsledku požitého alkoholu.

	V závěru podané stížnosti pro porušení zákona proto navrhl, aby 
Nejvyšší soud České republiky podle § 268 odst. 2 tr. řádu vyslovil, že 
pravomocným usnesením státní zástupkyně 0bvodního státního zastupitelství pro 
Prahu 2 ze dne 29. 8. 2000, sp. zn. 3 Zt 322/99 byl porušen zákon v ustanovení 
§ 2 odst. 5 a 6 tr. řádu a § 172 odst. 1 písm. b) tr. řádu, podle § 269 odst. 2 
tr. řádu napadené usnesení zrušil a dále aby postupoval podle § 270 odst. 1 tr. 
řádu.

	Nejvyšší soud přezkoumal ve smyslu ustanovení § 267 odst. 1 tr. řádu na 
podkladě podané stížnosti pro porušení zákona výrok napadeného usnesení, jakož 
i řízení, které mu předcházelo a zjistil, že zákon porušen byl, a to výlučně ve 
prospěch obviněného J. A.

	Podle § 2 odst. 5 tr. řádu postupují orgány činné v trestním řízení 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí. Bez návrhu stran 
objasňují stejně pečlivě okolnosti, svědčící ve prospěch i v neprospěch 
obviněného. Doznání obviněného nezbavuje orgány činné v trestním řízení 
povinnosti přezkoumávat všechny okolnosti případu.

	Podle § 2 odst. 6 tr. řádu orgány činné v trestním řízení hodnotí 
důkazy podle svého vnitřního přesvědčení, založeného na pečlivém uvážení všech 
okolností případu jednotlivě i v jejich souhrnu.

	Podle § 172 odst. 1 písm. b) tr. řádu vyšetřovatel zastaví trestní 
stíhání, není-li skutek trestným činem a není důvod k postoupení věci.

	Těmito ustanoveními zákona se státní zástupkyně důsledně neřídila, 
neboť při svých právních závěrech se jednak opírala o nedostatečně zjištěný 
skutkový stav, což bylo zapříčiněno neúplným dokazováním a jednak důkazy, které 
měla k dispozici, hodnotila izolovaně bez vzájemných souvislostí. Závěr, že 
skutek, pro který byl obviněný A. již jednou obžalován, není trestným činem a 
není důvod k postoupení věci, je vzhledem k stávající důkazní situaci nejméně 
předčasný.

	Shodně s argumentací podané stížnosti pro porušení zákona Nejvyšší soud 
z přiloženého spisového materiálu zjistil, že přes doplněné dokazování existují 
ve věci dvě varianty (pravděpodobnější a méně pravděpodobná) nehodového děje, 
odvislé od způsobu přecházení poškozené chodkyně - tedy zda vozovku přecházela 
zprava do leva či naopak. Ač z pitevního protokolu je m. j. zřejmé, že zranění 
na hrudníku poškozené mohlo vzniknout zmáčknutím hrudníku (vzhledem k 
vícečetným zlomeninám pravých žeber), tedy násilí v krajině hrudní působilo na 
pravou stranu hrudníku i na pravou stranu krajiny bederní, znalec MUDr. B. 
nezodpověděl základní otázku, která z obou variant je pravděpodobnější. S jeho 
závěrem, že jde o věc komplikovanou, se vyšetřovatel ani státní zástupkyně 
neměli spokojit, neboť v úvahu přicházel postup podle § 109 tr. řádu. Pokud by 
ve věci i nadále přetrvaly pochybnosti, není vyloučen ani postup podle § 110 
odst. 1 tr. řádu.

	Nejvyšší soud považuje za nutné dále konstatovat, že vzhledem k 
objektivně zjištěnému množství alkoholu v krvi obviněného a stupni jeho opojení 
alkoholem, nebyla vůbec zkoumána otázka, zda je obviněný osoba závislá na 
alkoholických nápojích, do jaké míry měl požitý alkohol vliv na rozpoznávací a 
ovládací schopnosti obviněného, popř. do jaké míry byla požitým alkoholem 
ovlivněna u obviněného schopnost vnímat a reagovat na dopravní situaci.Tato 
zjištění, která přísluší znalcům psychiatrům, popř. za účasti psychologa, 
pomohou objasnit nejen kvalitu výpovědi obviněného, ale mohou mít vliv i na 
případnou právní kvalifikaci jednání obviněného ve smyslu ustanovení § 201a tr. 
zákona.

	Konečně Nejvyšší soud považuje stížností pro porušení zákona napadené 
rozhodnutí za předčasné i proto, že vyšetřovatel i státní zástupce podle jeho 
názoru může trestní stíhání zastavit podle § 172 odst. 1 písm. b) tr. řádu jen 
za předpokladu, že je spolehlivě a mimo jakoukoliv pochybnost zjištěno, že 
skutek, pro který se trestní stíhání vede, není trestným činem a není důvod k 
postoupení věci.V případě, že i po provedení všech dostupných důkazů trvají 
pochybnosti o této otázce anebo ve věci přichází v úvahu více verzí skutkových 
zjištění a je třeba rozhodnout o tom, která z nich je pravdivá na podkladě 
posouzení a hodnocení důkazů, je třeba, aby státní zástupce podal obžalobu, 
neboť takové rozhodnutí přísluší pouze soudu.

	Nejvyšší soud proto podle § 268 odst. 2 tr. řádu vyslovil, že napadeným 
usnesením státní zástupkyně Obvodního státního zastupitelství pro Prahu 2 ze 
dne 29. 8. 2000, sp. zn. 3 Zt 322/99 a v řízení, které mu předcházelo, byl 
porušen zákon v ustanovení § 2 odst. 5, odst. 6 a § 172 odst. 1 písm. b) tr. 
řádu ve prospěch obviněného a když zjistil, že jsou splněny podmínky ustanovení 
§ 272 odst. 1 tr. řádu, podle § 269 odst. 2 tr. řádu napadené usnesení zrušil. 
Současně zrušil i všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 270 odst. 1 tr. řádu pak přikázal orgánu, jehož rozhodnutí bylo 
zrušeno, aby věc v intencích tohoto rozsudku v potřebném rozsahu znovu 
projednal a rozhodl. 

Poučení : Proti tomuto rozhodnutí není stížnost pro porušení zákona přípustná.

V Brně dne 28. března 2001

Předseda senátu:

Mgr. Josef Hendrych 
