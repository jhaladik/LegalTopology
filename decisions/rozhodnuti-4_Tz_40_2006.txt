Soud: Nejvyšší soud

Spisová značka: 4 Tz 40/2006

Datum rozhodnutí: 19.04.2006

Typ rozhodnutí: Rozsudek




4 Tz 40/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 19. dubna 2006 
v senátě složeném z předsedkyně JUDr. Danuše Novotné a soudců JUDr. Jiřího 
Pácala  a JUDr. Blanky Roušalové  stížnost pro porušení zákona, kterou podal 
ministr spravedlnosti České republiky ve prospěch obviněných  M. S. a  A.  K., 
proti usnesení státního zástupce Okresního státního zastupitelství v Novém 
Jičíně ze dne 19. 12. 2005, sp. zn.  ZT 630/2005,  a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Pravomocným usnesením státního zástupce Okresního státního zastupitelství v 
Novém Jičíně ze dne 19. 12. 2005, sp. zn. ZT 630/2005, a v řízení, které mu 
předcházelo,  b y l     p o r u š e n    z á k o n  v ustanovení § 146 odst. 2 
písm. a) tr. ř. v neprospěch obviněných M. S. a A. K.

Napadené usnesení  s e    z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Státnímu zástupci Krajského státního zastupitelství v  Ostravě  s e  p ř i k a 
z u j e , aby věc v potřebném rozsahu  projednal a rozhodl. 

O d ů v o d n ě n í :

Usnesením státního zástupce Okresního státního zastupitelství v Novém Jičíně ze 
dne 19. 12. 2005, sp. zn. ZT 630/2005,  byla podle § 148 odst. 1 písm. c) tr. 
ř. zamítnuta stížnost obviněných M. S. a A. K. proti usnesení o zahájení 
trestního stíhání podle § 160 odst. 1 tr. ř., které vydal policejní orgán 
Policie ČR, Okresní ředitelství, Služba kriminální policie a vyšetřování, 
oddělení hospodářské kriminality v Novém Jičíně dne 10. 11. 2005 pod ČTS: 
ORNJ-158/OHK-V-2005.

Proti tomuto pravomocnému usnesení podal ministr spravedlnosti České republiky 
podle § 266 odst. 1 tr. ř. stížnost pro porušení zákona ve prospěch obviněných 
M. S. a A. K. Namítá v ní, že uvedeným rozhodnutím byl v neprospěch obou 
obviněných porušen zákon v ustanovení § 146 odst. 2 písm. a) tr. ř. 

Ministr spravedlnosti České republiky ve svém mimořádném opravném prostředku 
napadenému rozhodnutí vytýká, že při jeho vydání nebylo respektováno ustanovení 
§ 146 odst. 2 písm. a) tr. ř.. Státní zástupce Okresního státního 
zastupitelství v Novém Jičíně vydal dne 3. 11. 2005  pokyn k zahájení trestního 
stíhání obviněných M. S. a A. K., na jehož podkladě poté došlo usnesením 
policejního orgánu Policie České republiky, Okresního ředitelství, Služby 
kriminální policie a vyšetřování, oddělení hospodářské kriminality v Novém 
Jičíně ze dne 10. 11. 2005, ČTS: ORNJ-158/OHK-V-2005, podle § 160 odst. 1 tr. 
ř. k zahájení trestního stíhání těchto osob pro trestný čin porušování domovní 
svobody podle § 238 odst. 1 tr. zák.. Vzhledem ke znění ustanovení § 146 odst. 
2 písm. a) tr. ř. však státní zástupce Okresního státního zastupitelství v 
Novém Jičíně byl povinen předložit spisový materiál spolu s podanou stížností k 
rozhodnutí Krajskému státnímu zastupitelství v Ostravě, neboť sám nemohl 
podanou stížnost nestranně přezkoumat. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že napadeným 
usnesením státního zástupce Okresního státního zastupitelství v Novém Jičíně ze 
dne 19. 12. 2005,  sp. zn. ZT 630/2005, byl porušen zákon v neprospěch 
obviněných M. S.  a A. K. v ustanovení § 146 odst. 2 písm. a) tr. ř., aby podle 
§ 269 odst. 2 tr. ř. napadené usnesení zrušil, včetně všech dalších rozhodnutí 
na toto usnesení obsahově navazujících, pokud vzhledem ke změně, k níž došlo 
zrušením, pozbyla podkladu, a dále aby postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle 
ustanovení § 267 odst. 3 tr. ř. zákonnost a odůvodněnost těch výroků 
rozhodnutí, proti nimž byla stížnost pro porušení zákona podána, v rozsahu a z 
důvodů v ní uvedených, jakož i řízení napadené části rozhodnutí předcházející, 
a shledal, že zákon byl porušen.

Nejvyšší soud především považuje za potřebné provést rekapitulaci procesních 
úkonů, které byly v posuzované trestní věci učiněny, k objasnění procesní 
pozice státního zástupce v tomto řízení.

Z obsahu spisového materiálu vyplývá, že usnesením policejního orgánu Policie 
ČR, obvodního oddělení v Novém Jičíně ze dne 26. 1. 2005, č. j.: 
ORNJ-220/NJ-TČ-2005, byla podle § 159a odst. 1 tr. ř. odložena věc, neboť 
policejní orgán dospěl k závěru, že v dané věci nejde o podezření z trestného 
činu a není na místě věc vyřídit jinak. 

Státní zástupce Okresního státního zastupitelství v Novém Jičíně usnesením ze 
dne  17. 2. 2005, sp. zn. ZN 1175/2005, zrušil podle § 149 odst. 1 písm. b) tr. 
ř.z podnětu stížnosti oznamovatele J. P. usnesení o odložení věci, jež bylo 
učiněno podle § 159         odst. 1 tr. ř. policejním orgánem Policie České 
republiky, Obvodní oddělení v Novém Jičíně dne 26. 1. 2005 pod č. j. ORNJ 
220/NJ-TČ-2005,  a policejnímu orgánu uložil, aby o věci znovu jednal a rozhodl.

Státní zástupce Okresního státního zastupitelství v Novém Jičíně poté vydal dne 
15. 6. 2005 ve věci pokyn, aby bylo zahájeno trestního stíhání podle § 160 
odst. 1 tr. ř. proti obviněným M. S. a A. K. pro trestný čin porušování domovní 
svobody  podle § 238 odst. 1 tr. zák. 

Dne 30. 6. 2005 vydal policejní inspektor  Policie ČR, Okresního ředitelství, 
Služby kriminální policie a vyšetřování, oddělení hospodářské kriminality v 
Novém Jičíně podle § 160 odst. 1 tr. ř. usnesení ČTS:ORNJ-158/OHK-V-2005, jímž 
zahájil trestní stíhání obviněných M. S. a A. K. pro trestný čin porušování 
domovní svobody podle § 238 odst. 1 tr. zák., kterého se dopustili tím, že dne 
28. 12. 2004 v době od 15.00 hod. do 16.00 hod. v N. J., v domě  na ulici S., v 
rozporu se zákonem č. 120/2001 Sb., o soudních exekutorech a exekuční činnosti, 
v platném znění a zák. č. 99/1963 Sb., občanský soudní řád, v platném znění, 
jako pracovníci Exekutorského úřadu Přerov, soudního exekutora JUDr. T. V. při 
provádění exekuce proti povinné J. P., vnikli do samostatného bytu syna povinné 
J. P., umístěného v prvním patře zmíněné nemovitosti, kde provedli soupis a 
zajištění movitých věcí ač byli upozorněni, že tento byt je samostatnou bytovou 
jednotkou J. P. a povinná v tomto bytě nemá žádné své věci. 

Proti citovanému usnesení podali obvinění prostřednictvím svého obhájce  
stížnost, na jejímž podkladě bylo usnesením státní zástupkyně Krajského 
státního zastupitelství v Ostravě ze dne 5. 8. 2005, sp. zn. 3 KZT 1010/2005, 
podle § 149 odst. 1 tr. ř. zrušeno napadené usnesení policejního orgánu Policie 
ČR, Okresního ředitelství, Služby kriminální policie a vyšetřování, oddělení 
hospodářské kriminality v Novém Jičíně,  ČTS: ORNJ-158/OHK-V-2005, ze dne 30. 
6. 2005, a současně bylo podle § 149 odst. 1 písm. b) tr. ř. témuž policejnímu 
orgánu činnému v trestním řízení uloženo, aby o věci v potřebném rozsahu znovu 
jednal              a rozhodl.

Státní zástupce Okresního státního zastupitelství v Novém Jičíně vydal dne 3. 
11. 2005 znovu pokyn, jímž uložil policejnímu inspektorovi Policie ČR, 
Okresního ředitelství, Služby kriminální policie a vyšetřování, oddělení 
hospodářské kriminality v Novém Jičíně, aby  zahájil trestní stíhání obou 
obviněných podle §160 odst. 1 tr. ř.

Usnesením policejního inspektora Policie ČR, Okresního ředitelství, Služby 
kriminální policie a vyšetřování, oddělení hospodářské kriminality v Novém 
Jičíně ze dne 10. 11. 2005, ČTS: ORNJ-158/OHK-V-2005, bylo podle § 160 odst. 1 
tr. ř. zahájeno trestní stíhání M. S. a A. K. pro trestný čin porušování 
domovní svobody podle § 238 odst. 1 tr. zák., přičemž popis skutku byl shodný 
jako v usnesení o zahájení trestního stíhání ze dne 30. 6. 2005, ČTS: 
ORNJ-158/OHK-V-2005.

Proti citovanému usnesení podal obhájce obou obviněných v zákonné lhůtě 
stížnost,   o které rozhodl státní zástupce Okresního státního zastupitelství v 
Novém Jičíně usnesením ze dne 19. 12. 2005, sp. zn. ZT 630/2005, tak, že ji 
podle § 148 odst. 1 písm. c) tr. ř. jako nedůvodnou zamítl.

V posuzované trestní věci  pokyn k  zahájení trestního stíhání podle § 160 
odst. 1 tr. ř. vydal státní zástupce Okresního státního zastupitelství v Novém 
Jičíně, který později také rozhodl o stížnosti  obou obviněných proti  
usnesení, jímž trestní stíhání skutečně zahájeno bylo.

Tento procesní postup je ve zřejmém rozporu s ustanovením § 146 odst. 2 písm. 
a)tr. ř., které upravuje řízení před orgánem, proti jehož usnesení stížnost 
směřuje. Podle citovaného zákonného ustanovení jestliže lhůta k podání 
stížnosti již všem oprávněným osobám uplynula a stížnosti nebylo vyhověno podle 
odstavce 1, předloží věc k rozhodnutí policejní orgán státnímu zástupci, který 
vykonává nad přípravným řízením dozor, a jde-li o stížnost proti usnesení, k 
němuž tento státní zástupce dal souhlas nebo pokyn, jeho prostřednictvím 
státnímu zástupci.

Státní zástupce, který vykonává dozor nad přípravným řízením a v jeho rámci nad 
činností jednotlivých policejních orgánů, je zásadně orgánem oprávněným k 
rozhodnutí o stížnosti proti usnesení jmenovaných orgánů. Výjimkou je však 
situace, kdy tento státní zástupce sám dal souhlas nebo pokyn k vydání 
usnesení, a nemohl by tedy nestranně podanou stížnost přezkoumat. Tehdy je věc 
jeho prostřednictvím předložena nadřízenému státnímu zástupci (srov. § 12a  
zákona č. 283/1993 Sb., o státním zastupitelství, ve znění pozdějších předpisů).

Zjištěnou vadou řízení a napadeného rozhodnutí je, že státní zástupce nedodržel 
tento zákonný postup, a věc nepředložil státnímu zástupci Krajského státního 
zastupitelství v Ostravě, který byl věcně a místně příslušný o stížnosti obou 
obviněných rozhodnout, ale naopak o opravném prostředku rozhodl sám. 

Nejvyšší soud vzhledem k argumentaci výše uvedené podle § 268 odst. 2 tr. ř. 
vyslovil, že napadeným usnesením státního zástupce Okresního státního 
zastupitelství v Novém Jičíně ze dne 19. 12. 2005,   sp. zn. ZT 630/2005, a v 
řízení, které mu předcházelo, byl porušen zákon v ustanovení  § 146 odst. 2 
písm. a) tr. ř. v neprospěch obviněných M. S. a A. K. Napadené usnesení poté 
podle § 269 odst. 2 tr. ř. zrušil, jakož i všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením 
pozbyla podkladu. Věc podle § 270 odst. 1 tr. ř. přikázal státnímu zástupci 
Krajského státního zastupitelství v Ostravě, aby ji v  potřebném rozsahu  
projednal a rozhodl. V tomto případě nepovažoval Nejvyšší soud za žádoucí věc 
formálně přikázat zpět orgánu,  o jehož rozhodnutí šlo, tj. státnímu zástupci 
Okresního státního zastupitelství v Novém Jičíně, neboť jeho povinností by bylo 
věc předložit nadřízenému státnímu zástupci, jak rozvedeno výše. Státní 
zástupce Krajského státního zastupitelství tak jako zákonem určený procesní 
orgán rozhodne o podaných stížnostech obou obviněných. 

Orgán, jemuž byla věc přikázána, je vázán právním názorem, který vyslovil ve 
věci Nejvyšší soud a je povinen provést ty procesní úkony, jejichž provedení 
Nejvyšší soud nařídil (§ 270 odst. 4 tr. ř.).

P o u č e n í : Proti tomuto rozhodnutí není opravný prostředek přípustný.

V Brně dne 19. dubna 2006    

Předsedkyně senátu:

                                                                                
     JUDr. Danuše   N o v o t n á   

	

	
