Soud: Nejvyšší soud

Spisová značka: 7 Tz 20/2012

Datum rozhodnutí: 28.03.2012

Typ rozhodnutí: ROZSUDEK


Dotčené předpisy: § 60 odst. 4 tr. ř., § 147 odst. 1 tr. zákoníku

Kategorie rozhodnutí: C




7 Tz 20/2012-27


U S N E S E N Í


Nejvyšší soud projednal ve veřejném zasedání dne 28. 3. 2012 stížnost pro 
porušení zákona podanou ministrem spravedlnosti ve prospěch obviněného L. H. 
proti usnesení státního zástupce Okresního státního zastupitelství Plzeň - 
město ze dne 7. 9. 2011, sp. zn. 1 ZT 515/2011, a rozhodl  t a k t o :


Podle § 268 odst. l písm. c) tr. ř. se stížnost pro porušení zákona  z a m í t 
á .

 
O d ů v o d n ě n í :


Usnesením policejního komisaře Policie České republiky - Krajského ředitelství 
policie Plzeňského kraje, Městského ředitelství Plzeň, územního odboru služby 
kriminální policie a vyšetřování v Plzni ze dne 8. 8. 2011, č. j. 
KRPP-5452-7/TČ-2011-030573/DM, bylo podle § 160 odst. l tr. ř. zahájeno trestní 
stíhání obviněného L. H. pro přečin těžkého ublížení na zdraví z nedbalosti 
podle § 147 odst. l tr. zákoníku.

Stížnost obviněného byla usnesením státního zástupce Okresního státního 
zastupitelství Plzeň - město ze dne 7. 9. 2011, sp. zn. 1 ZT 515/2011, podle § 
148 odst. l písm. b) tr. ř. zamítnuta jako opožděná. Státní zástupce odůvodnil 
toto rozhodnutí zjištěním, že usnesení policejního orgánu bylo doručeno 
obviněnému dne 25. 8. 2011, že třídenní lhůta k podání stížnosti uplynula se 
zřetelem k ustanovení § 60 odst. 3 tr. ř. dnem 29. 8. 2011 a že obviněný podal 
stížnost až dne 30. 8. 2011, kdy byla ve formě datové zprávy dodána do datové 
schránky policejního orgánu. Státní zástupce v tomto ohledu odkázal na právní 
názor Nejvyššího správního soudu vyjádřený v rozhodnutí sp. zn. 9 Afs 28/2010.

Ministr spravedlnosti podal ve prospěch obviněného dne 13. 2. 2012 stížnost pro 
porušení zákona proti usnesení státního zástupce. Vytkl, že napadeným usnesením 
byl v neprospěch obviněného porušen zákon v ustanovení § 148 odst. l písm. b) 
tr. ř. a v předcházejícím řízení v ustanoveních § 2 odst. 6 tr. ř., § 60 odst. 
4 tr. ř. Podle ministra spravedlnosti byla lhůta k podání stížnosti zachována 
tím, že obhájce obviněného podal (vložil) stížnost do datové schránky dne 29. 
8. 2011 v 18,57 hodin, a nebylo již podstatné to, že byla dodána do datové 
schránky policejního orgánu až dne 30. 8. 2011 v 07,01 hodin. Argumentaci 
státního zástupce rozhodnutím Nejvyššího správního soudu ministr spravedlnosti 
označil za nepřípadnou s tím, že jde o nepřípustně zužující výklad ustanovení o 
doručování v trestním řízení, konkrétně ustanovení § 60 odst. 4 tr. ř., a navíc 
o výklad, který v rozporu s ustanovením čl. 40 odst. 3 Listiny základních práv 
a svobod omezuje právo na obhajobu a znevýhodňuje podávání stížnosti 
prostřednictvím datových schránek. V návaznosti na to ministr spravedlnosti 
konstatoval, že státní zástupce neměl zamítnout stížnost obviněného jako 
opožděnou, ale měl o ní věcně rozhodnout po přezkoumání usnesení policejního 
orgánu. Proto ministr spravedlnosti navrhl, aby Nejvyšší soud vyslovil vytýkané 
porušení zákona, ke kterému došlo v neprospěch obviněného, aby zrušil napadené 
usnesení a aby přikázal státnímu zástupci věc v potřebném rozsahu znovu 
projednat a rozhodnout.

Nejvyšší soud přezkoumal podle § 267 odst. 3 tr. ř. napadené usnesení i 
předcházející řízení a shledal, že stížnost pro porušení zákona není důvodná.

Obviněnému bylo usnesení policejního orgánu oznámeno doručením ve čtvrtek dne 
25. 8. 2011. Konec třídenní lhůty k podání stížnosti, která je stanovena v § 
143 odst. l tr. ř. a počítá se způsobem stanoveným v § 60 odst. 1, 3 tr. ř., 
připadl na pondělí dne 29. 8. 2011. Jestliže je v § 143 odst. l tr. ř. kromě 
stanovení lhůty uvedeno, že „stížnost se podává u orgánu, proti jehož usnesení 
stížnost směřuje“, pak to ve vztahu k posuzovanému případu znamená, že lhůta by 
byla zachována, pokud by podání, jehož obsahem byla stížnost, došlo nejpozději 
dne 29. 8. 2011 policejnímu orgánu. Jinak řečeno, podání by se muselo 
nejpozději uvedeného dne dostat do dispoziční sféry policejního orgánu. To se 
ovšem stalo až dne 30. 8. 2011, kdy v 07,01 hodin byla datová zpráva obsahující 
stížnost dodána do datové schránky policejního orgánu. Stížnost se tím pádem 
dostala do dispoziční sféry policejního orgánu po uplynutí lhůty. V tomto směru 
není podstatné, kdy se do datové schránky policejního orgánu přihlásila osoba 
oprávněná k přístupu do této datové schránky.

Za tohoto stavu vyvstává otázka, zda lhůta případně nebyla zachována některým 
ze způsobů, při nichž stížnost dojde orgánu, u kterého má být podána, sice po 
lhůtě, avšak za situace, kdy byl ve lhůtě učiněn nějaký předepsaný úkon. Tyto 
případy jsou stanoveny v § 60 odst. 4 písm. a) až e) tr. ř. Jedná se o případy, 
kdy podání bylo ve lhůtě
a)	podáno jako poštovní zásilka adresovaná soudu, státnímu zástupci nebo 
policejnímu orgánu, u něhož má být podáno nebo který má ve věci rozhodnout,
b)	učiněno u soudu nebo u státního zástupce, který má ve věci rozhodnout,
c)	učiněno příslušníkem ozbrojených sil nebo ozbrojeného sboru v činné 
službě u jeho náčelníka,
d)	učiněno u ředitele nápravného zařízení, kde je ten, kdo podání činí, 
ve vazbě nebo v trestu,
e)	učiněno ústně do protokolu u kteréhokoli okresního soudu nebo 
okresního státního zástupce.

Uvedený výčet je taxativní. Jiným způsobem, než který je uveden v § 60 odst. 4 
písm. a) až e) tr. ř., obviněný nemohl dosáhnout zachování lhůty, jestliže 
stížnost fakticky až po uplynutí lhůty došla policejnímu orgánu, u kterého měla 
být podána. Z povahy posuzovaného případu je evidentní, že nepřicházelo v úvahu 
zachování lhůty žádným ze způsobů uvedených v § 60 odst. 4 písm. b), c), d), e) 
tr. ř. Zbývá posoudit, zda lhůta nebyla zachována způsobem uvedeným v § 60 
odst. 4 písm. a) tr. ř., avšak ani o tento způsob se nemohlo jednat.

Podle § 59 odst. l tr. ř. podání lze učinit písemně, ústně do protokolu, v 
elektronické podobě podepsané elektronicky podle zvláštních předpisů, 
telegraficky, telefaxem nebo dálnopisem. Obviněný podal stížnost jako 
elektronický úkon fyzické osoby vůči orgánu veřejné moci prostřednictvím 
datových schránek ve smyslu § 1 odst. l písm. a) zákona č. 300/2008 Sb., o 
elektronických úkonech a autorizované konverzi dokumentů, ve znění pozdějších 
předpisů (dále jen zákon č. 300/2008 Sb.). Podání obviněného bylo datovou 
zprávou podle § 19 odst. l zákona č. 300/2008 Sb. Z hlediska ustanovení § 59 
odst. l tr. ř. bylo podání obviněného podáním „v elektronické podobě podepsané 
elektronicky podle zvláštních předpisů“. Ve vztahu k tomuto způsobu podání 
trestní řád, zákon č. 300/2008 Sb. ani jiný právní předpis nestanoví nic, z 
čeho by se dalo usuzovat na zachování lhůty nějakým úkonem, který předchází 
momentu, kdy byla datová zpráva dodána do datové schránky orgánu veřejné moci. 
Zejména není nikde stanoveno, že by v tomto ohledu měl nějaký význam moment, 
kdy byla datová zpráva uložena do datové schránky toho, kdo činí podání, a z 
této datové schránky odeslána. Aplikace ustanovení § 60 odst. 4 písm. a) tr. ř. 
tu není možná, neboť dosah tohoto ustanovení je omezen pouze na poštovní 
zásilky. Datová zpráva podle § 19 odst. l zákona č. 300/2008 Sb. není poštovní 
zásilkou. Nic na tom nemění okolnost, že podle § 14 odst. 2 zákona č. 300/2008 
Sb. provozovatelem informačního systému datových schránek je držitel poštovní 
licence. Sám informační systém datových schránek není institucí srovnatelnou s 
poštou, ale jen technickým prostředkem, jehož využitím dochází k přenosu datové 
zprávy od odesílatele k adresátu. Z toho, že se ustanovení § 60 odst. 4 písm. 
a) tr. ř. vztahuje jen na poštovní zásilky, logicky vyplývá, že jeho 
použitelnost se týká pouze takových podání, která jsou činěna písemně. 
Ustanovením § 60 odst. 4 písm. a) tr. ř. tedy není možné odůvodnit úvahu, že by 
obviněný zachoval lhůtu k podání stížnosti tím, že poslední den lhůty, tj. 29. 
8. 2011 v 18,57 hodin byla stížnost ve formě datové zprávy uložena do datové 
schránky obhájce, z které pak byla odeslána do datové schránky policejního 
orgánu.

Výkladem ustanovení § 60 odst. 4 tr. ř. nelze rozšířit okruh případů, které 
jsou v písmenech a) až e) stanoveny jako výjimky ze zásady, že lhůta k podání 
je zachována tehdy, když podání ve lhůtě dojde orgánu, u kterého má být 
učiněno. V rámci ustanovení § 60 odst. 4 tr. ř. nemůže být konstruován žádný 
zvláštní způsob zachování lhůty, který by tuto zásadu modifikoval pro případ 
podání v elektronické podobě formou datové zprávy. Z určitého hlediska jde o 
obdobu podání, které je učiněno telefaxem, neboť i při tomto způsobu podání 
může dojít k časovému odstupu mezi dobou, kdy je podání odesláno, a dobou, kdy 
dojde orgánu, jemuž je adresováno. V tomto ohledu judikatura zaujala názor, že 
učiní-li účastník řízení podání telefaxem, je pro posouzení včasnosti takového 
podání rozhodné, kdy došlo soudu (č. 17/2002 Sb. rozh. obč.).

Argumentace možným omezením ústavně garantovaného práva na obhajobu není 
opodstatněná. Lhůta k podání stížnosti je sice krátká, avšak její zachování 
není ničím, co by se vymykalo běžným možnostem. Obviněný měl na výběr několik 
způsobů podání stížnosti, které zákon připouští. Tyto způsoby se liší nejen co 
do své vlastní povahy, ale také co do zvláštních podmínek zachování lhůty se 
zřetelem k okolnosti, kdy se podání dostane do dispoziční sféry orgánu, jemuž 
je adresováno. Zásadně je záležitostí samotného obviněného, jaký postup zvolil 
při výběru způsobu podání stížnosti. Pokud se obviněný rozhodl pro určitý 
způsob podání stížnosti, pak musel akceptovat také rozdíly, které s tím zákon 
spojuje při stanovení podmínek zachování lhůty oproti jiným způsobům podání. 
Bylo na obviněném, aby v zájmu zachování lhůty projevil náležitou míru procesní 
opatrnosti a aby také volbou způsobu podání stížnosti eliminoval riziko 
zmeškání lhůty. Výklad zákona, z něhož v napadeném usnesení vycházel státní 
zástupce, rozhodně nepředstavuje žádné znevýhodnění jednoho z více možných 
způsobů podávání stížnosti.

Pro úplnost pokládá Nejvyšší soud za nutné dodat, že lhůta k podání stížnosti 
nebyla zachována ani v návaznosti na okolnost, že usnesení policejního orgánu 
bylo dne 31. 8. 2011 doručeno obhájci. V době, kdy policejní orgán rozhodl o 
zahájení trestního stíhání, obviněný neměl obhájce. Obviněný si obhájce zvolil 
tím, že dne 29. 8. 2011 udělil plnou moc advokátu. Obhájce předložil plnou moc 
tak, že ji formou datové zprávy odeslal elektronicky spolu se stížností do 
datové schránky policejního orgánu, kam byla dodána dne 30. 8. 2011 v 07,01 
hodin. Tím nastaly účinky plné moci vůči policejnímu orgánu. Stav řízení byl 
tedy takový, že obviněný měl obhájce až od 30. 8. 2011, kdy usnesení o zahájení 
trestního stíhání již bylo v právní moci.

Usnesení policejního orgánu je na svém vyhotovení ve spise (č. 1.7a) opatřeno 
údajem ve znění „Převzala osobně dne 29. 8. 2011 Ing. Jitka Průšová“ a podpisem 
této osoby. Z toho však nevyplývá nic, co by bylo relevantní z hlediska běhu 
lhůty k podání stížnosti. Z dalšího obsahu spisu je patrno, že obhájce 
obviněného udělil Ing. Jitce Průšové jako své asistentce tzv. substituční plnou 
moc „ve věci nahlížení do spisu a pořízení kopií ze spisu“. Zmíněná osoba tedy 
nebyla zmocněna k přijímání písemností, takže pokud jí bylo usnesení 
policejního orgánu předáno, šlo jen o faktický úkon bez právních účinků. Kromě 
toho advokát, který se stal obhájcem obviněného, nabyl tohoto postavení až dne 
30. 8. 2011 po uplynutí lhůty k podání stížnosti.

Státní zástupce neporušil zákon, pokud zamítl stížnost obviněného jako 
opožděnou, a nijak nepochybil ani tím, že své argumenty ohledně podmínek 
zachování lhůty čerpal z usnesení Nejvyššího správního soudu ze dne 15. 7. 
2010, sp. zn. 9 Afs 28/2010. I když v citovaném usnesení šlo o výklad soudního 
řádu správního, byly v něm vysloveny právní názory aplikovatelné i při výkladu 
trestního řádu, pokud jde o otázku zachování lhůty, je-li podání učiněno 
elektronicky prostřednictvím datových schránek. Lze jen dodat, že pokud se k 
otázce včasnosti elektronického podání vyjádřil Ústavní soud, rovněž vycházel 
ze zásady, podle které závěr o včasnosti takového podání může být založen jen 
na zjištění, že nejpozději poslední den lhůty zásilka došla soudu (nález 
Ústavního soudu ze dne 22. 1. 2009, sp. zn. III. ÚS 2361/2008).

Nejvyšší soud proto podle § 268 odst. l písm. c) tr. ř. nedůvodnou stížnost pro 
porušení zákona zamítl.

P o u č e n í : Proti tomuto usnesení není opravný prostředek přípustný. 

V Brně dne 28. března 2012

                                                                                
                                 Předseda 
senátu:                                       
JUDr. Petr Hrachovec  


