Název judikátu: Vrácení věci státnímu zástupci k došetření

Právní věta: 
Pokyn dozorujícího státního zástupce policejnímu orgánu k zahájení trestního stíhání obviněného  směřuje k vydání konkrétního usnesení. Bylo-li toto usnesení zrušeno, nelze takový pokyn bez  dalšího vztahovat na jiná později vydaná usnesení o zahájení trestního stíhání vůči témuž  obviněnému v téže věci. Nevydal-li dozorující státní zástupce další pokyn, je příslušný k  rozhodnutí o stížnosti proti novému usnesení o zahájení trestního stíhání on sám, a nikoli jemu  nadřízený státní zástupce [§ 146 odst. 2 písm. a) tr. ř.]. 

Soud: Nejvyšší soud

Spisová značka: 4 Tz 44/2023

Datum rozhodnutí: 12.07.2023

Typ rozhodnutí: ROZSUDEK


Heslo: Nadřízený orgán, Řízení o stížnosti

Dotčené předpisy: § 146 odst. 2 písm. a) tr. ř.

Kategorie rozhodnutí: A


Publikováno ve sbírce pod číslem: 35 / 2023



4 Tz 44/2023-565 





ČESKÁ REPUBLIKA
ROZSUDEK
JMÉNEM REPUBLIKY



Nejvyšší soud projednal v neveřejném zasedání konaném dne 12. 7. 2023 v senátě 
složeném z předsedy JUDr. Jiřího Pácala a soudců JUDr. Františka Hrabce a JUDr. 
Marty Ondrušové stížnost pro porušení zákona, kterou podal ministr 
spravedlnosti České republiky v neprospěch obviněného M. G., nar. XY, bytem XY, 
XY, s adresou určenou pro účely doručování XY, XY,  proti pravomocnému usnesení 
Okresního soudu v Chomutově ze dne 1. 6. 2020, sp. zn. 25 T 142/2015, a podle § 
268 odst. 2 tr. ř. rozhodl t a k t o :


Usnesením Okresního soudu v Chomutově ze dne 1. 6. 2020, sp. zn. 25 T 142/2015, 
byl porušen zákon v ustanovení § 188 odst. 1 písm. e) tr. ř. ve prospěch 
obviněného M. G.


Odůvodnění:

Usnesením Okresního soudu v Chomutově ze dne 1. 6. 2020, sp. zn. 25 T 142/2015, 
které nabylo právní moci dne 8. 8. 2020, bylo rozhodnuto tak, že se podle § 188 
odst. 1 písm. e) tr. ř. vrací státnímu zástupci k došetření trestní věc 
obviněného M. G. pro skutek spočívající v tom, že
dne 3. 9. 2008 na parkovišti v XY ulici v XY, poblíž budovy Komerční banky, si 
měl půjčit od L. M., nar. XY, finanční částku ve výši 2.000.000 Kč v hotovosti, 
oproti vystavené směnce, která podle dohody zajišťovala splatnost této částky 
ke dni 3. 9. 2010 s platbami ve výši 100.000 Kč měsíčně od vydání směnky k 
rukám L. M., přičemž v době vystavení směnky a přijetí finanční hotovosti měl 
vědět, že svůj závazek nebyl schopen dodržet a uhradit, když ani neměl ve 
sjednaném termínu mít v úmyslu půjčenou peněžní hotovost vrátit, neboť v tuto 
dobu neměl mít dostatečný příjem ani majetek k uspokojení jmenovaného věřitele 
a v době sjednání půjčky měl mít i další nesplacené závazky a tudíž si měl být 
vědom skutečnosti, že L. M. měl uvádět úmyslně v omyl ohledně možnosti placení 
této půjčky, čímž L. M., nar. XY, měl způsobit škodu ve výši 2.000.000 Kč, 
neboť do současné doby neměl učinit žádnou úhradu, který byl kvalifikován jako 
zločin podvodu podle § 209 odst. 1, odst. 4 písm. d) tr. zákoníku. 

V odůvodnění usnesení Okresní soud v Chomutově konstatoval, že důvodem k 
vrácení věci státní zástupkyni k došetření byla závažná procesní vada řízení, 
kterou nelze napravit v řízení před soudem, spočívající v porušení práva 
obviněného na obhajobu, konkrétně v daném případě vyjádřeného právem na řádný a 
zákonný přezkum usnesení o zahájení trestního stíhání, když podle názoru soudu 
o stížnosti proti usnesení policejního orgánu ze dne 4. 1. 2018,  č. j. 
KRPU-25154-58/TČ-2014-040381, o zahájení trestního stíhání neměla rozhodovat 
státní zástupkyně Okresního státního zastupitelství v Chomutově, nýbrž státní 
zástupce nadřízeného státního zastupitelství, neboť k vydání usnesení o 
zahájení trestního stíhání dala policejnímu orgánu pokyn. V této souvislosti 
uvedl, že státní zástupkyně svůj názor na odůvodněnost trestního stíhání velice 
explicitně vyjádřila již v usnesení ze dne 27. 3. 2015, č. j. ZN 4487/2014-8, 
kterým zrušila odložení věci policejním orgánem a na svém názoru setrvala i v 
usnesení ze dne 19. 12. 2017, č. j. 1 ZT 232/15-72. S ohledem na jednotlivá 
vyjádření státní zástupkyně měl v této situaci tedy o stížnosti proti usnesení 
policejního orgánu ze dne 4. 1. 2018, č. j. KRPU-251542-58/TČ-2014-040381 
rozhodovat ve smyslu § 146 odst. 2 písm. a) tr. ř. státní zástupce nadřízený, 
tj. státní zástupce Krajského státního zastupitelství v Ústí nad Labem.

	Proti usnesení Okresního soudu v Chomutově ze dne 1. 6. 2020, sp. zn. 
25 T 142/2015, podal ministr spravedlnosti České republiky stížnost pro 
porušení zákona v neprospěch obviněného M. G. Ve stížnosti pro porušení zákona 
shrnul dosavadní průběh trestního řízení a dále uvedl, že napadeným usnesením 
byl ve prospěch obviněného M. G. porušen zákon v ust. § 188 odst. 1 písm. e) 
tr. ř., neboť ve věci mělo být postupováno v souladu s ustanovením § 196 a 
násl. a mělo být nařízeno hlavní líčení. Zákon byl dle názoru okresního soudu 
porušen při rozhodování o stížnosti obviněného proti usnesení policejního 
orgánu ze dne 4. 1. 2018, č. j. KRPU 251542-58/TČ-2014-040381, o zahájení 
trestního stíhání podle § 160 odst. 1 tr. ř. státní zástupkyní Okresního 
státního zastupitelství v Chomutově dne 4. 12. 2019 č. j. 1 ZT 232/2015-184.
 
Dále konstatoval, že obecně lze souhlasit s tím, že závažná procesní vada 
přípravného řízení, kterou nelze napravit v řízení před soudem, je zákonným 
důvodem pro vrácení věci státnímu zástupci k došetření postupem dle § 188 odst. 
1 písm. e) tr. ř., avšak nelze se ztotožnit s názorem soudu, že k závažné 
procesní vadě v dané věci došlo tím, že státní zástupkyně při rozhodování o 
stížnosti obviněného proti usnesení o zahájení trestního stíhání nepostupovala 
zákonně. Nelze tvrdit, že v usnesení ze dne 25. 3. 2015, č. j. ZN 4487/2014-8, 
je obsažen pokyn státní zástupkyně k zahájení trestního stíhání M. G. podle § 
160 odst. 1 tr. ř. pro skutek kvalifikovaný jako trestný čin podvodu podle § 
250 odst. 1, odst. 3 písm. b) tr. zák. Lze zrekapitulovat, že policejní orgán 
odložil trestní věc dle § 159a odst. 1 tr. ř. usnesením ze dne 20. 1. 2015 s 
odůvodněním, že nebyly naplněny všechny znaky skutkové podstaty prověřovaného 
trestného činu, zejména dle jeho názoru nebylo prokázáno zavinění pachatele. 
Proti usnesení o odložení věci poškozený podal stížnost, v níž přednesl 
argumenty, dle jeho názoru prokazující podvodný úmysl pachatele, státní 
zástupkyně přiznala důvodnost stížnosti a svým usnesením ze dne 25. 3. 2015 
vydaným pod č.j. ZN 4487/2014-8 zmíněné usnesení policejního orgánu dle § 149 
odst. 1 písm. b) tr. ř. zrušila a uložila policejnímu orgánu znovu ve věci 
jednat a rozhodnout. Policejní orgán po doplnění listinných důkazů (a téměř po 
třech měsících) dne 12. 6. 2015 pod č. j. KRPU-251542-30/TČ-2014-040381 zahájil 
a v odůvodnění usnesení konstatoval předchozí rozhodnutí o stížnosti státní 
zástupkyně s tím, že mu bylo uloženo, aby ve věci znovu jednal a rozhodl 
způsobem dle § 160 odst. 1 tr. ř., nicméně z formulace státní zástupkyně je 
zřejmé, že takový výslovný pokyn policejnímu orgánu dán nebyl, ačkoli je 
evidentní, že státní zástupkyně v odůvodnění usnesení vyslovila jednoznačný 
právní názor na věc. Okresní soud v usnesení o vrácení věci státnímu zástupci k 
došetření zmínil některá rozhodnutí Nejvyššího soudu ČR a Ústavního soudu, 
vztahující se k otázce pokynu státního zástupce k zahájení trestního stíhání, 
přičemž poukázal mj. na rozsudek Nejvyššího soudu ze dne 25. 8. 2009, sp. zn. 4 
Tz 46/2009. V tomto směru je však možno poukázat na přiléhavější rozhodnutí, a 
to rozsudek Nejvyššího soudu ze dne 23. 1. 2013, sp. zn. 5 Tz 94/2012, věnující 
se podrobnému výkladu pojmů pokyn a souhlas ve smyslu ustanovení § 146 odst. 2 
písm. a) tr. ř., a v souladu s tím by bylo možno formulaci státní zástupkyně v 
nyní řešené věci, užitou v odůvodnění zmíněného usnesení, považovat spíše za 
souhlas, resp. úkon jímž vyjadřuje své kladné stanovisko ke konkrétnímu 
následnému rozhodnutí policejního orgánu. V souvislosti s nyní posuzovanou věcí 
je však nutno připomenout především usnesení Nejvyššího soudu ze dne 14. 9. 
2016, sp. zn. 5 Tz 40/2016, vztahující se k otázce vymezení dozorových 
oprávnění státního zástupce, zejména názor Nejvyššího soudu, že není možné užít 
zcela bezbřehý extenzivní výklad pojmu pokyn nebo souhlas a že v případě 
opětovného vydání dříve zrušeného usnesení o zahájení trestního stíhání působí 
pokyn či souhlas pouze ve vztahu ke konkrétnímu usnesení, a nikoli k neurčitému 
počtu usnesení určitého typu, je zcela vyčerpán již v případě jeho prvního 
splnění.

V nyní řešeném případě je tedy nutno zdůraznit, že formulaci státní zástupkyně 
použitou v odůvodnění usnesení ze dne 25. 3. 2015, č. j. ZN 4487/2014-8, je 
možno považovat za souhlas či kladné stanovisko k budoucímu postupu policejního 
orgánu, ovšem pouze ve vztahu k následně vydanému usnesení o zahájení trestního 
stíhání ze dne 12. 6. 2015, č. j. KRPU-251542-30/TČ-2014-040381, nikoli však 
již ve vztahu k dalším budoucím rozhodnutím stejného druhu. Vyjádření názoru 
státní zástupkyně v rámci usnesení ze dne 19. 12. 2017, č. j. 1 ZT 232/2015-72, 
jímž rozhodla dle § 174 odst. 2 písm. e) tr. ř. o zrušení citovaného usnesení 
policejního orgánu o zahájení trestního stíhání jako nezákonného v žádném nelze 
považovat za pokyn k vydání dalšího usnesení o zahájení trestního stíhání. Ve 
světle shora uvedené judikatury ve vztahu k této otázce nelze zmíněnou 
formulaci v žádném případě považovat za jednoznačný a výslovný pokyn 
policejnímu orgánu k vydání usnesení o zahájení trestního stíhání. Z jazykového 
výkladu formulace státní zástupkyně je zcela zřejmé, že předpokládaným způsobem 
následného rozhodnutí policejního orgánu byla jak varianta zahájení trestního 
stíhání, tak i možnost odložení věci v případě dodatečného zjištění skutečností 
způsobujících promlčení trestního stíhání. S ohledem na výše uvedené proto 
usnesení státní zástupkyně Okresního státního zastupitelství v Chomutově ze dne 
4. 12. 2019, č. j. 1 ZT 232/2015-184, jímž rozhodla o stížností obviněného 
proti usnesení o zahájení trestního stíhání podle § 160 odst. 1 tr. ř. ze dne 
4. 1. 2018, č. j. KRPU-251542-58/TČ-2014-040381, není nezákonné. Nebyl dán 
zákonný důvod k tomu, aby ve smyslu ust. § 146 odst. 2 písm. a) tr. ř. o 
zmíněné stížnosti rozhodoval státní zástupce nadřízeného Krajského státního 
zastupitelství v Ústí nad Labem, neboť dozorová státní zástupkyně k vydání 
stížností napadeného usnesení policejního orgánu o zahájení trestního stíhání 
nedala pokyn ani nevyslovila souhlas s tímto postupem. Pouze je možno 
konstatovat, že předmětné usnesení státní zástupkyně bylo vydáno nadbytečně. 
Situaci možného pominutí důvodů vedení řízení proti uprchlému ve kterékoli fázi 
trestního řízení totiž předpokládá ust. § 306a tr. ř., podle kterého se v 
takovém případě pokračuje v řízení podle obecných ustanovení trestního řádu, 
aniž by bylo nutno vydávat jakékoli další procesní rozhodnutí deklarující tuto 
skutečnost.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Okresního soudu 
v Chomutově ze dne 1. 6. 2020, sp. zn. 25 T 142/2015, byl porušen zákon ve 
prospěch obviněného M. G. v ustanoveních § 188 odst. 1 písm. e) tr. ř., v § 196 
odst. 1 tr. ř. a § 198 tr. ř.

Státní zástupce Nejvyššího státního zastupitelství ve svém písemném vyjádření k 
podané stížnosti pro porušení zákona uvedl, že se se stížností pro porušení 
zákona tak, jak byla koncipována ministrem spravedlnosti se ztotožňuje a 
navrhl, aby Nejvyšší soud postupoval podle bodu 36 stížnosti pro porušení 
zákona obsahujícího závěrečný návrh.

Nejvyšší soud jako soud příslušný k vedení řízení o stížnosti pro porušení 
zákona (§ 266 odst. 1 tr. ř.) přezkoumal podle § 267 odst. 3 tr. ř. napadené 
rozhodnutí i předcházející řízení a shledal, že zákon byl porušen. 

Z předloženého spisového materiálu Nejvyšší soud zjistil, že v dané věci byly 
zahájeny úkony trestního řízení dne 11. 11. 2014 na základě trestního oznámení 
poškozeného L. M. (dále jen poškozený) ze dne 30. 10. 2014. Dne 20. 1. 2015 
policejní orgán pod č.j. KRPU-251542-20/TČ-2014-040381 usnesením rozhodl o 
odložení věci dle § 159a odst. 1 tr. ř., neboť ve věci nejde o podezření z 
trestného činu a není na místě věc vyřídit jinak s odůvodněním, že se 
nepodařilo prokázat zavinění podezřelého ve formě úmyslu neuhradit poškozenému 
půjčenou částku. Poškozený následně podal proti uvedenému usnesení stížnost.

Usnesením ze dne 25. 3. 2015, č. j. ZN 4487/2014-8, státní zástupkyně Okresního 
státního zastupitelství v Chomutově ke stížnosti poškozeného L. M. usnesení 
policejního orgánu ze dne 20. 1. 2015, č. j. KRPU-251542-20/TČ-2014-040381, dle 
§ 149 odst. 1 písm. b) tr. ř. zrušila a uložila policejnímu orgánu znovu ve 
věci jednat a rozhodnout. V odůvodnění usnesení státní zástupkyně uznala 
opodstatněnost stížnostních argumentů poškozeného a v závěru mimo jiné 
konstatovala, že již v tomto stadiu řízení je podezření, že naplnil všechny 
znaky skutkové podstaty tr. činu podvodu dle § 250 odst. 1, 3 písm. b) tr. 
zákona natolik silné, že dosavadní výsledky šetření postačí jako podklad pro 
zahájení tr. stíhání a současně vyslovila názor, že trestní stíhání pachatele 
není dosud promlčeno s odkazem na ustanovení § 34 odst. 1 písm. c) tr. zákoníku.

Následně policejní orgán po doplnění dokazování o listinné důkazy vztahující se 
k podnikatelské činnosti a příjmům obviněného M. G. vydal dne 12. 6. 2015 pod 
č. j. KRPU-251542-30/TČ-2014-040381 usnesení o zahájení trestního stíhání 
obviněného M. G., jako uprchlého, podle § 160 odst. 1 tr. ř. s odkazem na § 302 
tr. ř., pro skutek právně kvalifikovaný jako trestný čin podvodu podle § 250 
odst. 1, odst. 3 písm. b) tr. zákona, jehož se měl dopustit tím, že dne 3. 9. 
2008 v XY, na parkovišti v ul. XY si půjčil od L. M., nar. XY, finanční 
hotovost ve výši 2.000.000 Kč, zajištěnou vystavenou směnkou splatnou ke dni 3. 
9. 2010 s tím, že půjčenou finanční hotovost bude splácet měsíčními splátkami, 
každou ve výši 100.000 Kč k rukám L. M., ačkoliv již od počátku neměl v úmyslu 
zapůjčenou finanční hotovost v daném termínu vrátit, neboť neměl dostatečný 
příjem ani majetek, ze kterého by svého věřitele uspokojil a měl i další 
nesplacené závazky, tedy zatajil podstatné náležitosti při poskytnutí půjčky a 
byl si tedy vědom skutečnosti, že L. M. uvádí úmyslně v omyl ohledně možnosti 
splacení půjčky a svým jednáním tak poškozenému L. M. způsobil škodu v celkové 
výši 2.000.000 Kč. Usnesení bylo doručeno ustanovenému obhájci a nabylo právní 
moci dne 4. 7. 2015.

Dne 25. 8. 2015 podala státní zástupkyně Okresního státního zastupitelství v 
Chomutově na obviněného M. G. k Okresnímu soudu v Chomutově obžalobu s návrhem 
podle § 305 tr. ř. na konání řízení proti uprchlému podle § 302 a násl. tr. ř. 
pro skutek právně kvalifikovaný jako trestný čin podvodu dle § 250 odst.1, 
odst. 3 písm. b) tr. zák. Usnesením Okresního soudu v Chomutově ze dne 15. 9. 
2015, č. j. 25 T 142/2015-181, byla ve spojení s usnesením Krajského soudu v 
Ústí nad Labem ze dne 19. 11. 2015,  č. j. 5 To 430/2015-190, věc podle § 188 
odst. 1 písm. e) tr. ř. vrácena státní zástupkyni k došetření s tím, že nebyly 
naplněny podmínky pro konání řízení proti uprchlému ve smyslu ustanovení § 302 
a násl. tr. ř. Z uvedených důvodů státní zástupkyně dne 15. 2. 2016 uložila 
policejnímu orgánu provedení úkonů směřujících ke zjištění pobytu obviněného a 
jeho vědomosti o trestním stíhání. Po doplnění vyšetřování v požadovaném směru 
byl spisový materiál předložen státní zástupkyni s návrhem na podání obžaloby. 

Dne 21. 6. 2016 byla k Okresnímu soudu v Chomutově pod č. j. 1 ZT 232/2015-35 
podána na obviněného M. G. nová obžaloba, znovu s návrhem podle § 305 tr. ř., 
na konání řízení proti uprchlému dle § 302 a násl. tr. ř., pro totožný skutek 
právně kvalifikovaný jako trestný čin podvodu dle § 250 odst.1, odst. 3 písm. 
b) tr. zák. Usnesením Okresního soudu v Chomutově ze dne 22. 7. 2016, č. j. 25 
T 142/2015-215, ve spojení s usnesením Krajského soudu v Ústí nad Labem ze dne 
23. 8. 2016, č. j. 5 To 431/2016-222, byla věc opět podle § 188 odst. 1 písm. 
e) tr. ř. vrácena státní zástupkyni k došetření. Důvodem vrácení trestní věci 
státní zástupkyni k došetření bylo, že soudy ani po doplnění vyšetřování 
neshledaly zákonné důvody pro vedení trestního řízení proti uprchlému podle § 
302 tr. ř. a požadovaly opatřit důkazy k pobytu obviněného a provést úkony k 
zajištění jeho účasti na trestním stíhání. Z odůvodnění usnesení krajského 
soudu vyplývá, že důvodem vrácení věci k došetření byla výhradně zmíněná 
procesní vada, nikoli nezákonnost či nedůvodnost trestního stíhání obviněného 
pro skutek popsaný v usnesení o zahájení trestního stíhání a v obžalobě státní 
zástupkyně, přičemž současně nebyla řešena ani otázka vadné právní kvalifikace, 
ani otázka případné nepřípustnosti trestního stíhání z důvodu promlčení.

V návaznosti na výše uvedené pravomocné rozhodnutí soudu o vrácení věci k 
došetření státní zástupkyně Okresního státního zastupitelství v Chomutově svým 
usnesením vydaným dne 19. 12. 2017 pod č.j. 1 ZT 232/2015-72 rozhodla dle § 174 
odst. 2 písm. e) tr. ř. o zrušení usnesení policejního orgánu o zahájení 
trestního stíhání obviněného M. G. dle § 160 odst. 1 tr. ř. ze dne 12. 6. 2015, 
č. j. KRPU-251542-30/TČ-2014-040381, jako nezákonného, neboť, jak vyplývá z 
odůvodnění usnesení, dospěla k závěru, že při respektování názoru soudů o 
neexistenci zákonných podmínek pro řízení proti uprchlému dle § 302 a násl. 
trestního řádu, se usnesení o zahájení trestního stíhání stává nezákonným a je 
třeba jej zrušit. Dále v odůvodnění usnesení vyslovila názor, že v průběhu 
dalšího řízení „je nutno zabývat se také otázkou promlčení s ohledem na délku 
doby 9 let, jež uplynula od spáchání skutku s tím, že v případě zjištění 
okolností způsobující zastavení či přerušení promlčecí doby, je na místě vydat 
usnesení nové, v souladu se zákonem a učinit jeho pokus o jeho doručení 
obviněnému cestou právní pomoci do USA“.

Dne 4. 1. 2018 vydal policejní orgán Policie ČR, KŘP Ústeckého kraje, SKPV, 
Územní odbor XY, Oddělení hospodářské kriminality pod č.j. 
KRPU-25154-58/TČ-2014-040381 usnesení o zahájení trestního stíhání obviněného 
M. G. podle § 160 odst. 1 tr. ř. pro skutek právně kvalifikovaný jako zločin 
podvodu podle § 209 odst. 1, odst. 4 písm. d) tr. zákoníku, přičemž popis 
skutku v uvedeném usnesení se v podstatě shoduje s popisem skutku uvedeným v 
usnesení o zahájení trestního stíhání ze dne 12. 6. 2015, č. j. 
KRPU-251542-30/TČ-2014-040381. V odůvodnění usnesení se policejní orgán zabýval 
zvolenou právní kvalifikací skutku s ohledem na ustanovení § 2 odst. 1 tr. 
zákoníku a rovněž i řešil otázku promlčení. Usnesení bylo doručeno ustanovené 
obhájkyni JUDr. Janě Martinů dne 6. 11. 2019 a obviněnému cestou právní pomoci 
dne 28. 10. 2019. Proti předmětnému usnesení o zahájení trestního stíhání podal 
stížnost dne 6. 11. 2019 obviněný ústně do protokolu v rámci výslechu konaného 
prostřednictvím videokonference a dále písemně prostřednictvím obhájkyně dne 8. 
11. 2019. Následně státní zástupkyně usnesením ze dne 4. 12. 2019, č. j. 1 ZT 
232/2015-184 podle § 148 odst. 1 písm. c) tr. ř. stížnost obviněného M. G. 
proti usnesení policejního orgánu o zahájení trestního stíhání ze dne 4. 1.2018 
zamítla jako nedůvodnou.

Dne 12. 5. 2020 podala státní zástupkyně na obviněného M. G. k Okresnímu soudu 
v Chomutově další (v pořadí třetí) obžalobu č. j. 1 ZT 232/2015-190, pro skutek 
právně kvalifikovaný jako zločin podvodu podle § 209 odst. 1, odst.  4 písm. d) 
tr. zákoníku.

Usnesením Okresního soudu v Chomutově ze dne 1. 6. 2020, č. j. 25 T 
142/2015-527, bylo rozhodnuto tak, že věc byla podle § 188 odst. 1 písm. e) tr. 
ř. vrácena státnímu zástupci k došetření. V odůvodnění usnesení okresní soud 
uvedl, že důvodem k vrácení věci k došetření byla závažná procesní vada řízení, 
kterou nelze napravit v řízení před soudem, spočívající v porušení práva 
obviněného na obhajobu, v tomto případě vyjádřeného právem na řádný a zákonný 
přezkum usnesení o zahájení trestního stíhání, neboť podle názoru soudu o 
stížnosti proti usnesení policejního orgánu ze dne 4. 1. 2018,  č. j. 
KRPU-25154-58/TČ-2014-040381, o zahájení trestního stíhání neměla rozhodovat 
státní zástupkyně Okresního státního zastupitelství v Chomutově, nýbrž státní 
zástupce nadřízeného státního zastupitelství, neboť k vydání usnesení o 
zahájení trestního stíhání dala policejnímu orgánu pokyn. V této souvislosti 
uvedl, že státní zástupkyně svůj názor na odůvodněnost trestního stíhání velice 
explicitně vyjádřila již v usnesení ze dne 27. 3. 2015, č. j. ZN 4487/2014-8, 
kterým zrušila odložení věci policejním orgánem a na svém názoru setrvala i v 
usnesení ze dne 19. 12. 2017, č. j. 1 ZT 232/15-72. S ohledem na jednotlivá 
vyjádření státní zástupkyně soud vyjádřil přesvědčení, že policejní orgán vydal 
předmětné usnesení o zahájení trestního stíhání na výslovný, opakovaný pokyn 
státní zástupkyně, který byl v rozporu s původním názorem policejního orgánu 
(který věc původně odložil). Za této situace měl tedy o stížnosti proti 
usnesení policejního orgánu ze dne 4. 1. 2018, č. j. 
KRPU-251542-58/TČ-2014-040381, rozhodovat ve smyslu § 146 odst. 2 písm. a) tr. 
ř. státní zástupce nadřízený, tj. státní zástupce Krajského státního 
zastupitelství v Ústí nad Labem. Proti usnesení Okresního soudu v Chomutově ze 
dne 1. 6. 2020, č. j. 25 T 142/2015-527, jímž byla trestní věc obviněného M. G. 
podle § 188 odst. 1 písm. e) tr. ř. vrácena státnímu zástupci k došetření 
nepodali ani obviněný ani státní zástupkyně Okresního státního zastupitelství v 
Chomutově stížnost a rozhodnutí nabylo právní moci dne 8. 8. 2020. 

Stížností pro porušení zákona je tvrzeno porušení zákona napadeného usnesení v 
ustanovení § 188 odst. 1 písm. e) tr. ř.

Podle § 186 písm. e) tr. ř. předseda senátu nařídí předběžné projednání 
obžaloby, má-li za to, že přípravné řízení nebylo provedeno podle zákona, neboť 
v něm byly závažným způsobem porušeny procesní předpisy, zejména ustanovení 
zajišťující právo obhajoby, a takové porušení procesních předpisů nelze 
napravit v řízení před soudem.

Podle § 188 odst. 1 písm. e) tr. ř. po předběžném projednání obžaloby soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

Obecně lze souhlasit s tím, že závažná procesní vada přípravného řízení, kterou 
nelze napravit v řízení před soudem, je zákonným důvodem pro vrácení věci 
státnímu zástupci k došetření postupem dle § 188 písm. e) tr. ř. Nelze se však 
ztotožnit s názorem Okresního soudu v Chomutově, že k závažné procesní vadě v 
dané věci došlo tím, že státní zástupkyně při rozhodování o stížnosti 
obviněného proti usnesení o zahájení trestního stíhání nepostupovala zákonně, a 
to z níže rozvedených důvodů.

Výkladu otázky vymezení dozorových oprávnění státního zástupce se opakovaně 
věnoval ve své judikatuře Nejvyšší soud. V usnesení ze dne 14. 9. 2016, sp. zn. 
5 Tz 40/2016, Nejvyšší soud vyslovil názor, že nelze zcela potlačit dozorové 
oprávnění státního zástupce do té míry, aby došlo k vyloučení jakékoli 
komunikace mezi ním a policejním orgánem. K vyloučení státního zástupce z 
možnosti rozhodovat o opravném prostředku nemůže dojít jen tím, že jakékoliv 
pokyny a dozorová činnost vůči policejnímu orgánu budou a priori považovány za 
vyjádření souhlasu s budoucím procesním postupem policejního orgánu. Není možné 
užít zcela bezbřehý extenzivní výklad pojmu pokyn nebo souhlas. Takový výklad 
by totiž mohl vést k absurdním důsledkům, buď na straně jedné k zásadnímu 
oslabení pozice dozorového státního zástupce a k extrémnímu zúžení možností 
aktivního vedení policejního orgánu již ve fázi prověřování, nebo na straně 
druhé k zásadnímu přesunutí rozsáhlé agendy rozhodování o stížnostech proti 
usnesením policejního orgánu na státní zastupitelství vyšších stupňů v soustavě 
státního zastupitelství. Nad rámec uvedeného se Nejvyšší soud vyjádřil rovněž k 
situaci, opětovného vydání dříve zrušeného usnesení o zahájení trestního 
stíhání s tím, že pokyn státního zástupce k vydání určitého usnesení přitom 
působí pouze ve vztahu ke konkrétnímu usnesení, a nikoli k neurčitému počtu 
usnesení určitého typu, je proto zcela vyčerpán již v případě jeho prvního 
splnění.

V rozsudku ze dne 23. 1. 2013, sp. zn. 5 Tz 94/2012, dospěl Nejvyšší soud k 
závěru, že pokynem podle § 146 odst. 2 písm. a) tr. ř. rozumí nejen pokyn 
vydaný podle § 12d odst. 1 a 2 zákona č. 283/1993 o státním zastupitelství 
(dále jen ZSZ) nebo pokyn podle § 174 odst. 2 písm. a) a d) tr. ř., ale také 
jiné úkony státního zástupce výslovně neoznačené jako pokyn, jestliže však 
vyjadřují jednoznačný názor na otázku důležitou pro řešení věci. Přitom postačí 
uvedení těchto úkonů jen v odůvodnění usnesení či v písemně zachycené zprávě o 
prověrce trestního spisu v rámci dozorové činnosti státního zástupce. Za 
souhlas podle § 146 odst. 2 písm. a) tr. ř. je třeba považovat nejen úkony 
takto v zákoně výslovně označené, ale také další úkony státního zástupce, 
kterými vyjadřuje své kladné stanovisko ke konkrétnímu rozhodnutí policejního 
orgánu. V odůvodnění Nejvyšší soud připomněl, že státní zástupce je oprávněn v 
rámci dozoru nad zachováváním zákonnosti v přípravném řízení usměrňovat činnost 
policejního orgánu a v rámci tohoto oprávnění také vyjádřit právní názor na 
posuzovanou věc. Za souhlas ve smyslu § 146 odst. 2 písm. a) tr. ř. proto lze 
považovat nejen úkon státního zástupce takto výslovně označený a vyžadovaný 
(např. podle § 76 odst. 1, § 79 odst. 1, § 79a odst. 1, § 79c odst. 2, § 79e 
odst. 1, § 83b odst. 1 tr. ř. a dalších ustanovení), ale podobně, jak bylo výše 
uvedeno ohledně pojmu pokyn, též další úkony státního zástupce, jimiž vyjadřuje 
své kladné stanovisko ke konkrétnímu rozhodnutí policejního orgánu. Takový 
souhlas pak může být rovněž obsažen i v písemně zachycené zprávě o prověrce 
trestního spisu v rámci dozoru státního zástupce nad zachováváním zákona v 
přípravném řízení (§ 157 odst. 2, § 174 tr. ř.).

		Na zmíněnou judikaturu navazují další rozhodnutí Nejvyššího 
soudu, např. jeho usnesení ze dne 14. 2. 2017, sp. zn. 4 Tz 2/1017, ve věci, v 
níž státní zástupkyně k důvodnosti trestního stíhání uvedla: „Na policejním 
orgánu nyní bude, aby vydal nové usnesení o zahájení trestního stíhání, v němž 
výrok usnesení bude obsahovat takový popis skutku, aby nemohl být zaměněn s 
jiným.“ V dalším přípisu popsala, „jaké obsahové náležitosti má mít popis 
skutku a o jaké důkazy má policejní orgán skutek opřít. Současně v tomto 
přípisu dozorová státní zástupkyně uvedla, že doručení nového usnesení o 
zahájení trestního stíhání očekává ve lhůtě do 25. 2. 2016“. Nejvyšší soud 
dovodil, že tímto způsobem ovlivnila, resp. přímo řídila postup policejního 
orgánu a před vydáním usnesení o zahájení trestního stíhání obviněných jednak 
vyslovila svůj právní názor na důvodnost trestního stíhání, jednak učinila 
jednoznačný a závazný pokyn směřující k vydání konkrétního rozhodnutí. Z tohoto 
důvodu již nebyla příslušná k rozhodnutí o podané stížnosti obviněných proti 
nově vydanému usnesení o zahájení trestního stíhání.

Je třeba zopakovat, že policejní orgán odložil trestní věc dle § 159a odst. 1 
tr. ř. usnesením ze dne 20. 1. 2015 s odůvodněním, že nebyly naplněny všechny 
znaky skutkové podstaty prověřovaného trestného činu, neboť nelze prokázat 
úmyslné zavinění pachatele. Proti usnesení o odložení věci podal poškozený 
stížnost. Na základě této stížnosti státní zástupkyně usnesením ze dne 25. 3. 
2015 zrušila usnesení policejního orgánu (ze dne 20. 1. 2015) a uložila 
policejnímu orgánu znovu ve věci jednat a rozhodnout. Nelze se ztotožnit s 
názorem obsaženým ve stížnosti pro porušení zákona, že v předmětném usnesení 
není obsažen pokyn státní zástupkyně k zahájení trestního stíhání obviněného, 
ale spíše souhlas, resp. úkon, jímž vyjadřuje své kladné stanovisko ke 
konkrétnímu následnému rozhodnutí policejního orgánu. S přihlédnutím k výše 
uvedené judikatuře je nutné uvést, že formulaci použitou státní zástupkyní (již 
v tomto stadiu řízení je podezření, že naplnil všechny znaky skutkové podstaty 
tr. činu podvodu dle § 250 odst. 1, 3 písm. b) tr. zákona natolik silné, že 
dosavadní výsledky šetření postačí jako podklad pro zahájení tr. stíhání) v 
odůvodnění usnesení již lze považovat za pokyn policejnímu orgánu.

S ohledem na výše uvedenou judikaturu je zjevné, že usnesení ze dne 19. 12. 
2017, č. j. 1 ZT 232/2015-72, kterým bylo rozhodnuto podle § 174 odst. 2 písm. 
e) tr. ř. o zrušení usnesení policejního orgánu o zahájení trestního stíhání 
(ze dne 12. 6. 2015) jako nezákonného, nelze považovat za pokyn k vydání 
dalšího usnesení o zahájení trestního stíhání. Státní zástupkyně v odůvodnění 
usnesení uvedla, že nezákonnost usnesení spatřuje v návaznosti na předchozí 
rozhodnutí soudů konstatující nesplnění podmínek vedení řízení proti uprchlému 
dle § 302 a násl. Dále uvedla, že v průběhu dalšího řízení … je třeba zabývat 
se i otázkou promlčení vzhledem k tomu, že od spáchání činu uplynulo zhruba 9 
let. Pokud by se našly okolnosti promlčecí dobu přerušující či zastavující, pak 
je na místě vydat usnesení nové… . Vzhledem k citované judikatuře rozhodně 
nelze zmíněnou formulaci chápat jako jednoznačný a výslovný pokyn policejnímu 
orgánu k vydání usnesení o zahájení trestního stíhání. Za použití jazykového 
výkladu lze dospět k závěru, že předpokládaným způsobem následného rozhodnutí 
policejního orgánu mohla být jak varianta zahájení trestního stíhání, tak i 
možnost odložení věci v případě dodatečného zjištění skutečností způsobujících 
promlčení trestního stíhání.

V souvislosti s nyní posuzovanou věcí je třeba znovu připomenout usnesení 
Nejvyššího soudu ze dne 14. 9. 2016, sp. zn. 5 Tz 40/2016, vztahující se k 
otázce vymezení dozorových oprávnění státního zástupce, především názor 
Nejvyššího soudu, že není možné užít zcela bezbřehý extenzivní výklad pojmu 
pokyn nebo souhlas, a že v případě opětovného vydání dříve zrušeného usnesení o 
zahájení trestního stíhání působí pokyn či souhlas pouze ve vztahu ke 
konkrétnímu usnesení, a nikoli k neurčitému počtu usnesení určitého typu, a je 
zcela vyčerpán již v případě jeho prvního splnění. 

V posuzovaném případě je sice možno formulaci státní zástupkyně použitou v 
odůvodnění usnesení ze dne 25. 3. 2015 považovat za pokyn ohledně budoucího 
postupu policejního orgánu, avšak pouze ve vztahu k následně vydanému usnesení 
o zahájení trestního stíhání ze dne 12. 6. 2015, č. j. 
KRPU-251542-30/TČ-2014-040381, nikoli však ve vztahu k dalším budoucím 
rozhodnutím stejného druhu. 

Vzhledem k výše uvedenému je zřejmé, že při druhém zahájení trestního stíhání 
usnesením policejního orgánu (ze dne 4. 1. 2018) již nepůsobil dřívější pokyn k 
postupu policejního orgánu vydaný státní zástupkyní Okresního státního 
zastupitelství v Chomutově v usnesení ze dne 25. 3. 2015, protože ten byl 
„konzumován“ prvním usnesením o zahájení trestního stíhání ze dne 12. 6. 2015. 
Pokyn státního zástupce k vydání určitého usnesení přitom působí pouze ve 
vztahu ke konkrétnímu usnesení, a nikoli k neurčitému počtu usnesení určitého 
typu, je zcela vyčerpán již v případě jeho prvního splnění. Není tak možné 
konstruovat, že i v době v pořadí druhého zahájení trestního stíhání obviněného 
(ze dne 4. 1. 2018) přetrvávaly účinky pokynu k zahájení trestního stíhání 
vydaného dne 25. 3. 2015. 

Proto lze dospět k závěru, že usnesení státní zástupkyně Okresního státního 
zastupitelství v Chomutově ze dne 4. 12. 2019, č. j. 1 ZT 232/2015-184, jímž 
rozhodla o stížností obviněného proti usnesení o zahájení trestního stíhání 
podle § 160 odst. 1 tr. ř. ze dne 4. 1. 2018, č. j. 
KRPU-251542-58/TČ-2014-040381, není nezákonné. 

Vzhledem k tomu, že důvod, pro který okresní soud rozhodl o vrácení věci 
státnímu zástupci k došetření, se míjí s okruhem zákonem vymezených možností k 
takovému postupu v ustanovení § 188 odst. 1 písm. e) tr. ř., Nejvyšší soud 
vyhověl stížnosti pro porušení zákona podanou ministrem spravedlnosti. 

Nejvyšší soud proto podle § 268 odst. 2 tr. ř. vyslovil, že pravomocným 
usnesením Okresního soudu v Chomutově ze dne 1. 6. 2020, sp. zn. 25 T 142/2015, 
byl porušen zákon v ustanovení § 188 odst. 1 písm. e) tr. ř., a to ve prospěch 
obviněného M. G.

Vzhledem ke skutečnosti, že Nejvyšší soud vyslovil porušení zákona ve prospěch 
obviněného, rozhodl pouze tzv. akademickým výrokem podle ustanovení § 268 odst. 
2 tr. ř., aniž by zrušil napadené rozhodnutí nebo předcházející řízení. 
Vzhledem ke znění ustanovení § 269 odst. 2 tr. ř. nemohl Nejvyšší soud současně 
zrušit napadené rozhodnutí nebo jeho část, popřípadě též vadné řízení mu 
předcházející, neboť shledal jiné porušení zákona než v neprospěch obviněného. 

P o u č e n í:  Proti tomuto rozhodnutí není opravný prostředek přípustný.


V Brně dne 12. 7. 2023



JUDr. Jiří Pácal
předseda senátu

	
	





