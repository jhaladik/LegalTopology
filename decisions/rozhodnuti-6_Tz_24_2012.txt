Soud: Nejvyšší soud

Spisová značka: 6 Tz 24/2012

Datum rozhodnutí: 11.04.2012

Typ rozhodnutí: ROZSUDEK


Heslo: Obecně prospěšné práce

Dotčené předpisy: § 188 odst. 1 tr. zák.

Kategorie rozhodnutí: D




6 Tz 24/2012-28

ČESKÁ REPUBLIKA 
ROZSUDEK
JMÉNEM REPUBLIKY


Nejvyšší soud projednal ve veřejném zasedání konaném dne 11. dubna 2012 v 
senátu složeném z předsedy JUDr. Jana Engelmanna a soudců JUDr. Ivo Lajdy a 
JUDr. Vladimíra Veselého stížnost pro porušení zákona, kterou podal ministr 
spravedlnosti České republiky ve prospěch obviněného P.  M., proti usnesení 
Okresního soudu Praha – východ ze dne 6. 6. 2011, sp. zn. 1 T 234/2009, a podle 
§ 268 odst. 2 tr. ř., § 269 odst. 2 tr. ř. a § 270 odst. 1 tr. ř. rozhodl  t a 
k t o :

	Pravomocným usnesením Okresního soudu Praha – východ ze dne 6. 6. 2011, 
sp. zn. 1 T 234/2009,  b y l   p o r u š e n   z á k o n   v ustanoveních § 2 
odst. 1 a § 65 odst. 2 tr. zákoníku (zák. č. 40/2009 Sb.), v neprospěch 
obviněného P. M..

	Napadené usnesení se zrušuje.
	
	Zrušují se také všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	Okresnímu soudu Praha – východ  s e   p ř i k a z u j e ,  aby věc v 
potřebném rozsahu znovu projednal a rozhodl.


O d ů v o d n ě n í  :
 

	Proti usnesení Obvodního soudu Praha – východ ze dne 6. 6. 2011, č. j. 
1 T 234/2009-143, podal ministr spravedlnosti ve prospěch obviněného P. M. 
stížnost pro porušení zákona.

	V podané stížnosti pro porušení zákona poukázal na to, že rozsudkem 
Okresního soudu Praha – východ ze dne 25. 9. 2009, sp. zn. 1 T 234/2009, byl 
obviněný uznán vinným trestným činem nedovolené výroby a držení omamných a 
psychotropních látek a jedů podle § 188 odst. 1 tr. zák. a byl mu uložen trest 
obecně prospěšných prací ve výměře 100 hodin.  Obviněný tento trest obecně 
prospěšných prací vykonal pouze zčásti, a to v rozsahu 30 hodin. Následně 
Okresní soud Praha – východ svým usnesením ze dne 6. 6. 2011, č. j. 1 T 
234/2009-143, rozhodl podle § 340b odst. 1 tr. ř. s přihlédnutím k § 65 odst. 2 
tr. zákoníku o přeměně zbytku nevykonaného trestu obecně prospěšných prací ve 
výměře 70 hodin tak, že tento obviněnému přeměnil v 70 dnů trestu odnětí 
svobody, když pro výkon tohoto trestu obviněného podle § 56 odst. 2 písm. c) 
tr. zákoníku zařadil do věznice s ostrahou. Vzhledem k tomu, že se obviněný i 
státní zástupce vzdali práva stížnosti, nabylo rozhodnutí – usnesení právní 
moci dnem vyhlášení.

	V odůvodnění své stížnosti poukazuje ministr spravedlnosti na 
nerespektování ustanovení § 65 odst. 2 tr. zákoníku a § 2 odst. 1 tr. zákoníku 
soudem prvního stupně. Podle mínění ministra spravedlnosti je nezbytné přepočet 
nevykonaného trestu obecně prospěšných prací na trest odnětí svobody považovat 
za obsahovou složku trestnosti činu, neboť jde o zákonem určenou součást 
ukládaného trestu obecně prospěšných prací a pokud soud po účinnosti trestního 
zákoníku dospěje k závěru, že přemění trest obecně prospěšných prací uložený 
před 1. 1. 2010 na trest odnětí svobody, musí postupovat podle § 45a odst. 4 
tr. zák., neboť tento postup je pro obviněného příznivější.

	Závěrem podané stížnosti pro porušení zákona ministr spravedlnosti 
navrhl, aby Nejvyšší soud vyslovil namítané porušení zákona, ke kterému došlo v 
neprospěch obviněného, napadené usnesení Okresního soudu Praha – východ ze dne 
6. 6. 2011, č. j. 1 T 234/2009-143, zrušil a soudu prvního stupně věc přikázal 
k novému projednání a rozhodnutí.

	Nejvyšší soud podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl porušen.

	Podle § 266 odst. 1 věty první tr. ř. platí, že proti pravomocnému 
rozhodnutí soudu nebo státního zástupce, jímž byl porušen zákon nebo které bylo 
učiněno na podkladě vadného postupu řízení, může ministr spravedlnosti podat u 
Nejvyššího soudu stížnost pro porušení zákona. Odstavec 2 tohoto zákonného 
ustanovení sice obsahuje omezení v tom směru, že proti výroku o trestu lze 
stížnost pro porušení zákona podat jen tehdy, jestliže trest je ve zřejmém 
nepoměru k povaze a závažnosti trestného činu nebo k poměrům pachatele nebo 
jestliže uložený druh trestu je ve zřejmém rozporu s účelem trestu. Podle 
názoru Nejvyššího soudu i chybné pravomocné rozhodnutí soudu, jímž byl přeměněn 
trest obecně prospěšných prací na trest odnětí svobody, je třeba považovat v 
širším slova smyslu za uložení druhu trestu, který je ve zřejmém rozporu s jeho 
účelem.

	Argumentaci uplatněnou ve stížnosti pro porušení zákona lze označit za 
správnou, a to i s přihlédnutím k rozhodnutí č. 5/2011 Sb. rozh. tr., ze 
kterého mj. vyplývá, že „přepočet nevykonaného trestu obecně prospěšných prací 
na trest odnětí svobody je třeba považovat za obsahovou složku trestnosti činu, 
neboť jde o zákonem určenou součást ukládaného trestu obecně prospěšných prací. 
Proto se uplatní zásada časové působnosti trestních zákonů podle § 2 odst. 1 
tr. zákoníku. Pokud soud po účinnosti trestního zákoníku dospěje k závěru, že 
přemění trest obecně prospěšných prací uložený před 1. 1. 2010 na trest odnětí 
svobody, postupuje podle § 45 odst. 4 zák. č. 140/1961 Sb., ve znění pozdějších 
předpisů, a každé i jen započaté dvě hodiny nevykonaného trestu obecně 
prospěšných prací počítá za jeden den odnětí svobody. Postup podle trestního 
zákoníku za těchto okolností není pro pachatele příznivější“.

	Nejvyšší soud považuje odkaz na shora uvedené judikaturní rozhodnutí za 
dostatečný i z hlediska jeho aplikovatelnosti na trestní věc obviněného. Tím, 
jak rozhodl o přeměně nevykonaného trestu obecně prospěšných prací na trest 
odnětí svobody v předmětné trestní věci Okresní soud Praha – východ, porušil 
zákon v ustanovení § 2 odst. 1 tr. zákoníku, podle kterého se trestnost činu 
posuzuje podle zákona účinného v době, kdy byl spáchán, podle pozdějšího zákona 
se postupuje jen tehdy, jestliže  to je pro pachatele příznivější, a dále také 
v ustanovení již zmíněného § 65 odst. 2 tr. zákoníku (zřejmě písařskou chybou v 
rozhodnutí soudu prvního stupně uveden § 65a odst. 2 tr. zákoníku), podle 
kterého každá i jen započatá jedna hodina nevykonaného trestu obecně 
prospěšných prací se počítá za jeden den odnětí svobody, zatímco přepočet podle 
§ 45a odst. 4 tr. zák. (pro obviněného příznivější – viz výklad shora) je 
založen na tom, že každé i jen započaté dvě hodiny nevykonaného trestu obecně 
prospěšných prací se počítají za jeden den odnětí svobody.

	Z důvodů shora rozvedených Nejvyšší soud podle § 268 odst. 2 tr. ř. 
vyslovil, že pravomocným usnesením Okresního soudu Praha – východ ze dne 6. 6. 
2011, sp. zn. 1 T 234/2009, byl porušen zákon v ustanoveních § 2 odst. 1 tr. 
zákoníku a § 65 odst. 2 tr. zákoníku (zák. č. 40/2009 Sb.), v neprospěch 
obviněného P. M., v důsledku toho podle § 269 odst. 2 tr. ř.  napadené usnesení 
zrušil, aby následně podle téhož ustanovení zrušil také všechna další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu a podle § 270 odst. 1 tr. ř. Okresnímu 
soudu Praha – východ přikázal,  aby věc v potřebném rozsahu znovu projednal a 
rozhodl.

	Na Okresním soudu Praha – východ proto bude, aby při novém rozhodování 
o přeměně uloženého trestu obecně prospěšných prací na trest odnětí svobody 
respektoval shora uvedený právní názor Nejvyššího soudu (§ 270 odst. 4 tr. ř.).


P o u č e n í :  Proti tomuto rozhodnutí není opravný prostředek přípustný.


V Brně dne 11. dubna 2012 


                                                                                
                                   Předseda senátu:
                                                                                
                              JUDr. Jan Engelmann 

