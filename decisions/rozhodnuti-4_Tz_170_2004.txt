Soud: Nejvyšší soud

Spisová značka: 4 Tz 170/2004

Datum rozhodnutí: 15.12.2004

Typ rozhodnutí: Rozsudek




4 Tz 170/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            15. prosince  2004 v senátě složeném z předsedy JUDr. Juraje 
Malika a soudců  JUDr. Františka Hrabce a JUDr. Petra Šabaty stížnost pro 
porušení zákona podanou ministrem spravedlnosti ve prospěch obviněného M. Č., 
proti pravomocnému trestnímu příkazu Okresního soudu ve Vsetíně ze dne 25. 2. 
2004, čj. 3 T 26/2004-44,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Pravomocným trestním příkazem Okresního soudu ve Vsetíně ze dne 25. 2. 
2004,     čj. 3 T 26/2004-44, byl v ustanoveních § 36 a § 45a odst. 1 tr. zák., 
a v řízení, které mu předcházelo v ustanoveních § 2 odst. 5, odst. 6 tr. ř., 
porušen   zákon  v neprospěch obviněného M. Č.

Tento trestní příkaz se v celém rozsahu zrušuje.

Dále se zrušují všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu ve Vsetíně  se   přikazuje,  aby věc v potřebném rozsahu znovu 
projednal a rozhodl.  

O d ů v o d n ě n í :

	

Trestním příkazem Okresního soudu ve Vsetíně ze dne 25. 2. 2004, čj. 3 T 
26/2004-44, byl obviněný M. Č. uznán vinným trestným činem krádeže podle § 247 
odst. 1 písm. e) tr. zák. na tom skutkovém základě, že (zkráceně) dne 7. 11. 
2003 večer v N. H., okr. V., špatně zajištěnými dveřmi vnikl do šatny a bufetu  
TJ S. a tam odcizil alkohol a nápoje v celkové hodnotě nejméně 1.416,- Kč, 
přičemž o odcizený alkohol se podělil s R. U., který venku hlídal, a tohoto 
jednání se dopustil poté, co byl pravomocným trestním příkazem Okresního soudu 
ve Vsetíně sp. zn. 3 T 20/2002 ze dne 15. 2. 2002 odsouzen mimo jiné pro 
trestný čin krádeže podle § 247 odst. 1 písm. b) tr. zák. k podmíněnému trestu 
odnětí svobody v délce 5 měsíců. Za to mu byl podle  § 247 odst. 1 tr. zák., za 
použití § 314e odst. 2 tr. ř., § 45 odst. 1, odst. 2, § 45a odst. 1 tr. zák. 
uložen trest obecně prospěšných prací ve výměře 400 hodin. Tento trestní příkaz 
byl obviněnému doručen dne 2. 3. 2004 a právní moci nabyl dne 11. 3. 2004.

Proti pravomocnému trestnímu příkazu Okresního soudu ve Vsetíně ze dne 25. 2. 
2004, čj. 3 T 26/2004-44, podal ministr spravedlnosti stížnost pro porušení 
zákona ve prospěch obviněného M. Č. Okresnímu soudu ve Vsetíně vytýká, že 
napadeným trestním příkazem byl porušen zákon v ustanovení § 36 a § 45a odst. 1 
tr. zák., a v řízení předcházejícím v § 2 odst. 5, odst. 6 tr. ř. Ministr 
spravedlnosti uvádí, že samosoudce těchto zákonných ustanovení nedbal, i 
přesto, že z opisu rejstříku trestů věděl, že obviněnému M. Č. byl Okresním 
soudem v Přerově dne 28. 12. 2002 pod sp. zn. 2 T 252/2002 uložen trest obecně 
prospěšných prací v trvání 400 hodin, z něhož, jak se později ukázalo, vykonal 
pouze 40 hodin. Příslušný trestní spis si totiž nevyžádal, aby se přesvědčil, 
zda je již tento trest obecně prospěšných prací vykonán, popř. jaká výše trestu 
zbývá obviněnému z tohoto trestu ještě vykonat. Pro uložení trestu obecně 
prospěšných prací tak nebyly splněny hmotně právní podmínky a došlo k poškození 
obviněného. Ministr spravedlnosti proto navrhl, aby Nejvyšší soud podle § 268 
odst. 2 tr. ř. vyslovil, že napadeným rozhodnutím byl porušen zákon ve 
vytýkaném rozsahu v neprospěch obviněného M. Č., aby podle § 269 odst. 2 tr. ř. 
napadený trestní příkaz zrušil a dále postupoval podle  § 270 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 2 odst. 5 tr. ř. orgány činné  v trestním  řízení postupují  v souladu 
se svými  právy a  povinnostmi  uvedenými  v   tomto  zákoně  a  za součinnosti 
stran tak, aby byl  zjištěn skutkový stav věci, o němž nejsou důvodné 
pochybnosti, a to  v rozsahu, který je nezbytný pro jejich  rozhodnutí.  
Doznání  obviněného  nezbavuje  orgány  činné v trestním   řízení   
povinnosti   přezkoumat   všechny  podstatné okolnosti  případu. V  přípravném 
řízení  orgány činné  v trestním řízení  objasňují způsobem  uvedeným v  tomto 
zákoně  i bez návrhu stran stejně pečlivě okolnosti svědčící ve prospěch i v 
neprospěch osoby,  proti níž  se řízení   vede. V  řízení před  soudem státní 
zástupce a  obviněný mohou na  podporu svých stanovisek  navrhovat a provádět  
důkazy.  Státní  zástupce  je  povinen  dokazovat vinu obžalovaného.  To  
nezbavuje  soud  povinnosti,  aby  sám  doplnil dokazování v rozsahu potřebném 
pro své rozhodnutí. 

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního  přesvědčení  založeného  na  pečlivém   uvážení  všech 
okolností případu jednotlivě i v jejich souhrnu.

Podle § 36 věty prvé tr. zák. jestliže  soud  odsuzuje  pachatele  za  trestný  
čin,  který spáchal  před  tím,  než  byl  trest  uložený  dřívějším rozsudkem 
vykonán, a ukládá mu trest stejného druhu, nesmí tento trest spolu s dosud  
nevykonanou  částí  trestu  uloženého dřívějším rozsudkem přesahovat nejvyšší 
výměru dovolenou  tímto zákonem pro tento druh trestu. Podle § 45a odst. 1 věty 
prvé tr. zák. trest obecně prospěšných prací může soud uložit ve výměře od 50 
do 400 hodin.

Citovanými ustanoveními trestního zákona a trestního řádu se Okresní soud ve 
Vsetíně neřídil. Při vydání napadeného trestního příkazu již existoval 
pravomocný trestní příkaz Okresního soudu v Přerově ze dne 18. 12. 2002, čj. 2 
T 252/2002-33, jímž byl obviněný M. Č. uznán vinným trestnými činy svémocného 
odloučení podle § 284 odst. 1  a § 284 odst. 3 tr. zák., za které mu byl uložen 
trest obecně prospěšných prací ve výměře 400 hodin. Jak již zmínila stížnost 
pro porušení zákona toto předchozí odsouzení bylo uvedeno  v rejstříku trestů 
na č. l. 34. Ze zprávy Probační a mediační služby ČR, střediska V. ze dne 7. 6. 
2004 vyplývá, že ke dni 17. 5. 2004  bylo z tohoto trestu obecně prospěšných 
prací vykonáno 40 hodin. Jestliže by si samosoudce před rozhodnutím v 
projednávané věci byl vyžádal tento trestní spis, zjistil by, že v té době 
dříve uložený trest obecně prospěšných prací nebyl zcela vykonán. Pokud Okresní 
soud ve Vsetíně za uvedených okolností uložil obviněnému M. Č. dalších 400 
hodin obecně prospěšných prací, nesplnil především povinnost vyplývající z 
ustanovení § 2 odst. 5, odst. 6 tr. ř., když požadavek na řádné zjištění 
skutkového stavu a odpovědné zhodnocení důkazů, se nepochybně vztahuje i na 
prověření osoby obviněného, včetně jeho kriminální minulosti, neboť poznatky v 
daném směru přímo ovlivňují druh a výměru trestu a překročením povolené výměry 
trestu přímo porušil zákon v ustanovení § 36 tr. zák. Vzhledem k tomu, že takto 
uložený trest je nutno vždy posuzovat jako trest, který je ve zřejmém nepoměru 
ke stupni nebezpečnosti činu pro společnost, byla stížnost pro porušení zákona 
shledána přípustnou podle § 266 odst. 2 tr. ř.

Nejvyšší soud proto podle § 268 odst. 2 tr. ř. vyslovil, že napadeným trestním 
příkazem byl porušen zákon v neprospěch obviněného M. Č. v ustanoveních 
uvedených ve výrokové části tohoto rozsudku. Podle § 269 odst. 2 tr. ř. pak 
zrušil napadený trestní příkaz v celém rozsahu, včetně všech dalších 
rozhodnutí, na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu a Okresnímu soudu ve Vsetíně podle § 270 
odst. 1 tr. ř. přikázal, aby věc v potřebném rozsahu znovu projednal a rozhodl. 
Konkrétně to znamená, že okresní soud v projednávané trestní věci znovu 
rozhodne o obžalobě státní zástupkyně Okresního státního zastupitelství ve 
Vsetíně ze dne 19. 2. 2004, sp. zn.  Zt 37/2004. Shledá-li obviněného opět 
vinným, uloží mu trest za dodržení zásady uvedené v ustanovení § 36 tr. zák. V 
této souvislosti se Okresnímu soudu ve Vsetíně zároveň připomíná, že je vázán 
právním názorem zde Nejvyšším soudem vysloveným (§ 270 odst. 4 tr. ř.), jakož i 
zásadou vyplývající z ustanovení § 273 věty prvé tr. ř., tj. vyslovil-li 
Nejvyšší soud, že zákon byl porušen v neprospěch obviněného, nemůže v novém 
řízení dojít ke změně rozhodnutí v jeho neprospěch.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 15. prosince 2004

Předseda senátu:

JUDr. Juraj  M a l i k  

	

	
