Soud: Nejvyšší soud

Důvod dovolání: § 266 odst. 1 tr. ř., § 65 odst. tr. ř., § 2 odst. 6 tr. ř. 

Spisová značka: 3 Tz 23/2011

Datum rozhodnutí: 06.04.2011

Typ rozhodnutí: ROZSUDEK


Heslo: Obecně prospěšné práce

Dotčené předpisy: § 65 odst. 2 tr. ř.

Kategorie rozhodnutí: C




3 Tz 23/2011-14

ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky projednal ve veřejném zasedání konaném dne 6. 
dubna 2011 v senátě složeném z předsedy JUDr. Petra Šabaty a soudců JUDr. 
Vladimíra Jurky a JUDr. Eduarda Teschlera stížnost pro porušení zákona, kterou 
podal ministr spravedlnosti České republiky ve prospěch obviněného J. R., proti 
usnesení Obvodního soudu pro Prahu 4 ze dne 19. 1. 2010, sp. zn. 52 T 50/2008, 
a podle § 268 odst. 2, § 269 odst. 2 a § 270 odst. 1 tr. ř. rozhodl  takto:

Pravomocným usnesením Obvodního soudu pro Prahu 4 ze dne 19. 1. 2010, sp. zn. 
52 T 50/2008,  byl porušen zákon  v ustanoveních § 65 odst. 2, § 56 odst. 2  
písm. b),  a § 2 odst. 1 zákona č. 40/2009 Sb. v neprospěch obviněného J. R.

Napadené usnesení   se zrušuje.

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 4   se přikazuje, aby věc v potřebném rozsahu znovu 
projednal a rozhodl.

O d ů v o d n ě n í :

Trestním příkazem Obvodního soudu pro Prahu 4 ze dne 22. 4. 2008, sp. zn. 52 T 
50/2008, byl obviněný J. R. uznán vinným trestným činem krádeže podle § 247 
odst. 1 písm. b) zákona č. 140/1961 Sb. účinného do 31. 12. 2009 (dále jen tr. 
zák.) a byl mu uložen podle § 247 odst. 1 tr. zák. za použití § 45 odst. 1, 2 a 
§ 45a odst. 1, 2 tr. zák. s přihlédnutím k ustanovení § 314e odst. 2 písm. b) 
tr. ř. trest obecně prospěšných prací ve výměře 200 hodin. Trestní příkaz 
společně s návrhem na potrestání byl obviněnému doručen dne 16. 7. 2008 a téhož 
dne také nabyl právní moci.

Obvodní soud pro Prahu 4 poté vydal dne 13. 8. 2008 usnesení, sp. zn. 52 T 
50/2008, jímž obviněnému podle § 336 odst. 2 tr. ř. nařídil výkon trestu obecně 
prospěšných prací ve výměře 200 hodin s tím, že tento trest vykoná ve formě 
pomocné, zahradnické a další práce pro Dopravní podnik hlavního města Prahy.

Obviněnému stanovil povinnost dostavit se do čtrnácti dnů na Dopravní podnik 
hlavního města Prahy k projednání podmínek výkonu uloženého trestu. Toto 
usnesení bylo obviněnému doručeno 19. 9. 2008. V odůvodnění tohoto rozhodnutí 
se mimo jiné uvádí, že pokud obviněný nejpozději do jednoho roku od nařízení 
výkonu uloženého trestu tento trest zaviněně nevykoná, nepovede řádný život, 
bude svévolně oddalovat výkon trestu, přemění soud uložený trest obecně 
prospěšných prací nebo jeho zbytek v trest odnětí svobody.

Vzhledem k tomu, že obviněný uložený trest obecně prospěšných prací v zákonem 
stanovené době nevykonal a ani jej nezačal vykonávat, nařídil obvodní soud z 
podnětu poskytovatele práce a Probační a mediační služby ČR, středisko Praha, 
veřejné zasedání o přeměně trestu obecně prospěšných prací na den 6. 10. 2009, 
které bylo odročeno na neurčito za účelem vydání příkazu k zatčení obviněného, 
neboť mu nebylo možné předvolání k jednání doručit a jeho aktuální pobyt nebyl 
soudu znám.

Po realizaci příkazu k zatčení nařídil obvodní soud ve věci veřejné zasedání na 
den 19. 1. 2010, kdy vydal usnesení pod sp. zn. 52 T 50/2008, jímž podle § 340b 
odst. 1 tr. ř. za použití § 65 odst. 2 zákona č. 40/2009 Sb. (dále jen tr. 
zákoník) přeměnil nevykonaný trest obecně prospěšných prací ve výměře 200 hodin 
v nepodmíněný trest odnětí svobody v trvání 200 dnů, pro jehož výkon obviněného 
podle § 56 odst. 2 písm. b) tr. zákoníku zařadil do věznice s dozorem. Usnesení 
nabylo právní moci dne 30. 1. 2010, když obviněný ani státní zástupce v zákonem 
stanovené lhůtě proti citovanému usnesení stížnost nepodali.

Proti posledně citovanému usnesení podal ministr spravedlnosti podle § 266 
odst. 1 tr. ř. stížnost pro porušení zákona ve prospěch obviněného J. R. 
Namítal v ní, že napadeným rozhodnutím byl v neprospěch obviněného porušen 
zákon v ustanovení § 65 odst. 2 tr. zákoníku a § 2 odst. 6 tr. ř. Podle názoru 
stěžovatele obvodní soud vadně vyložil zákonné ustanovení § 2 odst. 1 tr. 
zákoníku o časové působnosti nového zákona a neujasnil si, užití kterého zákona 
je pro obviněného příznivější. V opačném případě by totiž musel postupovat 
podle zákona č. 140/1961 Sb., který stanoví příznivější poměr při přeměňování 
trestu obecně prospěšných prací v nepodmíněný trest odnětí svobody, takže závěr 
o nutnosti aplikovat trestní zákoník a z něj vyplývající uložení přísnější 
výměry trestu je porušením zákona v neprospěch obviněného.

V petitu svého mimořádného opravného prostředku navrhl, aby Nejvyšší soud České 
republiky vyslovil podle § 268 odst. 2 tr. ř., že napadeným usnesením Obvodního 
soudu pro Prahu 4 ze dne 19. 1. 2010, sp. zn. 52 T 50/2008, byl porušen zákon v 
namítaném rozsahu v neprospěch obviněného, aby podle § 269 odst. 2 tr. ř. toto 
usnesení zrušil včetně všech na něj obsahově navazujících rozhodnutí, pokud 
vzhledem ke změně, k níž došlo zrušením, pozbyla podkladu. Poté navrhl, aby 
Nejvyšší soud České republiky buďto věc podle § 270 odst. 1 tr. ř. přikázal 
obvodnímu soudu s pokynem znovu v ní jednat a rozhodnout, případně, aby podle § 
271 odst. 1 tr. ř. ve věci rozhodl sám.

Nejvyšší soud České republiky (dále jen Nejvyšší soud) přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a shledal, že zákon byl porušen.

Od 1. 1. 2010 je účinný nový trestní zákoník (zákon č. 40/2009 Sb. ve znění 
novely), který v § 2 stanoví podmínky trestnosti činu a dobu jeho spáchání. 
Podle odstavce 1 se trestnost činu posuzuje podle zákona účinného v době, kdy 
byl čin spáchán. Podle pozdějšího zákona jen tehdy, jestliže je to pro 
pachatele příznivější. Trestností činu nutno rozumět možnost, že pachatel je 
pro určitý trestný čin odsouzen, tj. po zažalování činu bude pro tento trestný 
čin uznán vinným a uložen mu trest či jiná trestní sankce. Trestnost činu je 
tedy charakteristikou činu jako činu soudně trestného, jehož druh, povaha i 
sankce musí být popsána v trestním zákoně. Jsou to tedy všechny podmínky 
relevantní pro výrok o vině i trestu (srov. Šámal, Pavel a kol., Trestní 
zákoník I, Komentář, str. 39, 1. vydání 2009, C.H.Beck).

Jestliže za účinnosti trestního zákona č. 140/1961 Sb. nastaly podmínky pro 
rozhodnutí, že je nutno celý či nevykonaný zbytek uloženého trestu obecně 
prospěšných prací přeměnit v nepodmíněný trest odnětí svobody, pak podle 
ustanovení § 45a odst. 4 tr. zák. platilo, že každé, i jen započaté dvě hodiny 
nevykonaného trestu obecně prospěšných prací, se počítají za jeden den odnětí 
svobody. Znamená to, že v konkrétním případě by při použití tohoto právního 
předpisu byl obviněnému přeměněn trest 200 hodin obecně prospěšných prací v 
trest odnětí svobody v trvání 100 dnů.

Podle ustanovení § 65 odst. 2  tr. zákoníku je takováto přeměna trestu obecně 
prospěšných prací stanovena tak, že každá i jen započatá jedna hodina 
takovéhoto nevykonaného trestu se počítá za jeden den odnětí svobody. V 
konkrétním případě tak bylo přeměněno nevykonaných 200 hodin trestu obecně 
prospěšných prací v trest odnětí svobody v trvání 200 dnů.

V posuzované trestní věci bylo namístě při úvaze, který zákon bude aplikován a 
které  podmínky jsou pro obviněného příznivější pro posouzení trestnosti, 
porovnat výše citovaná zákonná ustanovení, přičemž je zřejmé, že nová právní 
úprava v trestním zákoníku pro obviněného příznivější není. Bylo proto při 
přeměně trestu nutno užít ustanovení § 45 odst. 4 tr. zák. a při zařazení 
obviněného pro výkon trestu postupovat v intencích ustanovení § 39a odst. 2 
písm. b) tr. zák., nikoli podle § 65 odst. 2, resp. § 56 odst. 1 písm. b) tr. 
zákoníku. Aplikace zákonných ustanovení trestního zákoníku byla v daném případě 
porušením zákona v neprospěch obviněného.

Nejvyšší soud vzhledem k těmto závěrům podle § 268 odst. 2 tr. ř. vyslovil, že 
pravomocným usnesením Obvodního soudu pro Prahu 4 ze dne 19. 1. 2010, sp. zn. 
52 T 50/2008, byl porušen zákon v ustanoveních § 65 odst. 2, § 56 odst. 2 písm. 
b), § 2 odst. 1 tr. zákoníku v neprospěch obviněného J. R. Podle § 269 odst. 2 
tr. ř. napadené usnesení zrušil, současně pak zrušil i všechna další 
rozhodnutí, na toto usnesení obsahově navazující, pokud vzhledem ke změně, k 
níž došlo zrušením, pozbyla podkladu. Věc podle § 270 odst. 1 tr. ř. přikázal 
Obvodnímu soudu pro Prahu 4, aby věc znovu projednal a rozhodl.

Při rozhodování o přeměně trestu obecně prospěšných prací bude okresní soud 
postupovat v intencích právního názoru, který v tomto rozsudku Nejvyšší soud 
vyslovil (§ 270 odst. 4  tr. ř.).

Poučení: Proti tomuto rozhodnutí není opravný prostředek přípustný.

V Brně dne 6. dubna 2011

Předseda senátu:
JUDr. Petr  Š a b a t a 
