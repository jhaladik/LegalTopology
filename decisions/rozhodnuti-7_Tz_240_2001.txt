Soud: Nejvyšší soud

Spisová značka: 7 Tz 240/2001

Datum rozhodnutí: 26.09.2001

Typ rozhodnutí: Rozsudek




7 Tz 240/2001

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud projednal ve veřejném zasedání dne 26. 9. 2001 v senátě složeném 
z předsedy JUDr. Petra Hrachovce a soudců JUDr. Zdeňka Sováka a JUDr. Jana 
Engelmanna stížnost pro porušení zákona podanou ministrem spravedlnosti ve 
prospěch obviněného O. Č., proti usnesení Okresního soudu ve Vyškově ze dne 30. 
7. 1999, sp. zn. Nt 206/99, a podle § 268 odst. 2 tr. ř., § 269 odst. 2 tr. ř., 
§ 271 odst. 1 tr. ř. rozhodl  t a k t o :

Pravomocným usnesením Okresního soudu ve Vyškově ze dne 30. 7. 1999, sp. zn. Nt 
206/99,

b y l   p o r u š e n   z á k o n 

v ustanovení § 69 odst. 1 písm. c) tr. zák. v neprospěch obviněného O. Č. 

	Toto usnesení Okresního soudu ve Vyškově  se  z r u š u j e . 

	Návrh obviněného O. Č., aby bylo zahlazeno jeho odsouzení, ke kterému 
došlo rozsudkem býv. Vojenského obvodového soudu v Brně ze dne 12. 7. 1967, sp. 
zn. 1 T 142/67, ve spojení s usnesením býv. Vyššího vojenského soudu v Táboře 
ze dne 27. 7. 1967, sp. zn. To 146/67,  se   z a m í t á .

Odůvodnění:

Usnesením Okresního soudu ve Vyškově ze dne 30. 7. 1999, sp. zn. Nt 206/99, 
bylo podle § 69 odst. 1 písm. c) tr. zák. zahlazeno odsouzení obviněného O. Č., 
ke kterému došlo rozsudkem býv. Vojenského obvodového soudu v Brně ze dne 12. 
7. 1967, sp. zn. 1 T 142/67.

Usnesení Okresního soudu ve Vyškově o zahlazení odsouzení nabylo právní moci 
dne 10. 8. 1999 v řízení před tímto soudem jako soudem prvního stupně. 

Ministr spravedlnosti podal dne 7. 9. 2001 ve prospěch obviněného stížnost pro 
porušení zákona proti usnesení Okresního soudu ve Vyškově s tím, že odsouzení 
nemělo být zahlazeno, protože odsuzující rozsudek byl mezitím zrušen v rámci 
povolené obnovy řízení a trestní stíhání obviněného bylo poté pravomocně 
zastaveno. Proto ministr spravedlnosti navrhl, aby Nejvyšší soud vyslovil 
vytýkané porušení zákona, ke kterému došlo v neprospěch obviněného v ustanovení 
§ 69 odst. 1 písm. c) tr. zák., aby zrušil napadené usnesení, aby zrušil také 
další obsahově navazující rozhodnutí a aby dále postupoval podle § 271 odst. 1 
tr. ř., tj. aby sám ve věci rozhodl. 

Nejvyšší soud přezkoumal podle § 267 odst. 1 tr. ř. na podkladě stížnosti pro 
porušení zákona správnost výroku napadeného usnesení, jakož i řízení, jež mu 
předcházelo, a shledal, že zákon byl porušen. 

Podstatou porušení zákona je to, že Okresní soud ve Vyškově napadeným usnesením 
zahladil odsouzení, k němuž došlo rozsudkem, který byl v době rozhodnutí o 
zahlazení již zrušen. Byl-li odsuzující rozsudek zrušen, nemá žádné účinky a 
proto nepřichází v úvahu, aby odsouzení, ke kterému jím dříve došlo, bylo 
zahlazeno. Rozhodnutím o zahlazení odsouzení za tohoto stavu se vytváří 
situace, jako by zrušený rozsudek nadále byl v právní moci a jako by měl nějaké 
účinky. Taková situace zhoršuje právní postavení obviněného, protože je v 
rozporu se skutečností, že obviněný v době rozhodování o zahlazení nebyl 
odsouzen. Jde tudíž o porušení zákona v neprospěch obviněného.

Rozsudkem býv. Vojenského obvodového soudu v Brně ze dne 12. 7. 1967, sp. zn. 1 
T 142/67, byl obviněný uznán vinným trestným činem vyhýbání se výkonu vojenské 
služby podle § 280 odst. 1 tr. zák. ve znění zák. č. 140/1961 Sb. a odsouzen k 
nepodmíněnému trestu odnětí svobody na 12 měsíců. Usnesením býv. Vyššího 
vojenského soudu v Táboře ze dne 27. 7. 1967, sp. zn. To 146/67, bylo podle § 
256 tr. ř. zamítnuto odvolání obviněného.

Rozsudek býv. Vojenského obvodového soudu v Brně ze dne 12. 7. 1967, sp. zn. 1 
T 142/67, byl zrušen usnesením téhož soudu ze dne 3. 11. 1967, kterým byla 
povolena obnova řízení s tím, že při zrušení odsuzujícího rozsudku byla věc 
vrácena prokurátorovi k došetření.

Trestní stíhání obviněného pro trestný čin vyhýbání se výkonu vojenské služby 
podle § 280 odst. 1 tr. zák. ve znění zák. č. 140/1961 Sb. pak bylo v dalším 
řízení pravomocně zastaveno usnesením vyšetřovatele býv. Vojenské obvodové 
prokuratury v Brně ze dne 11. 12. 1967, sp. zn. OPv 207/67. Na návrh obviněného 
bylo sice podle § 33 odst. 1 zák. č. 119/1990 Sb. v jeho trestním stíhání 
pokračováno, avšak trestní stíhání bylo znovu pravomocně zastaveno usnesením 
býv. vojenského obvodového prokurátora v Brně ze dne 15. 3. 1991, sp. zn. Opv 
81/91.

Podstatné tedy je, že poté, co v řízení o povolení obnovy byl zrušen odsuzující 
rozsudek býv. Vojenského obvodového soudu v Brně ze dne 12. 7. 1967, sp. zn. 1 
T 142/67, a co věc byla vrácena prokurátorovi k došetření, již nebyla na 
obviněného znovu podána obžaloba a obviněný již nebyl znovu odsouzen. Proto 
nepřicházelo v úvahu rozhodnutí, jímž bylo vysloveno zahlazení odsouzení.

K vadnému rozhodnutí o zahlazení odsouzení vedlo to, že Okresní soud ve Vyškově 
nezjistil, že odsuzující rozsudek byl mezitím zrušen v řízení o povolení obnovy 
a že trestní stíhání obviněného pak bylo již ve stadiu přípravného řízení 
zastaveno. Souviselo to evidentně s tím, že Okresní soud ve Vyškově v době 
svého rozhodování neměl k důkazu spis býv. Vojenského obvodového soudu v Brně 
sp. zn. 1 T 142/67 ani spisy býv. Vojenské obvodové prokuratury v Brně sp. zn. 
OPv 207/67 a sp. zn. Opv 81/91. Okresní soud ve  Vyškově sice vyžadoval spis 
býv. Vojenského obvodového soudu v  Brně sp. zn. 1 T 142/67 od Vojenského 
správního archivu v Olomouci, avšak spokojil se s odpovědí archivu, že spis mu 
nebyl předán k archivaci. Věnovat potřebnou pozornost otázce, zda odsuzující 
rozsudek je nadále v právní moci, bylo významné již proto, že ze samotného 
návrhu obviněného na zahlazení odsouzení vyplývalo mimo jiné to, že rozsudek 
byl 3. 11. 1967 zrušen samotným býv. Vojenským obvodovým soudem v Brně. I když 
návrh obviněného byl v tomto ohledu poněkud nejasně formulován, naznačovala se 
z něho reálná možnost, že odsuzující rozsudek byl zrušen v řízení o povolení 
obnovy. Okresní soud ve Vyškově však neprovedl žádné další úkony směřující ke 
zjištění, jaký je skutečný stav, pokud jde o právní moc odsuzujícího rozsudku, 
a bez dalšího rozhodl o zahlazení, když si opatřil pouze důkazy týkající se 
způsobu života obviněného v době po odsouzení.

Z těchto důvodů Nejvyšší soud vyslovil, že napadeným usnesením byl porušen 
zákon v ustanovení § 69 odst. 1 písm. c) tr. zák. v neprospěch obviněného, 
zrušil napadené usnesení a zamítl návrh obviněného na zahlazení odsouzení. 

Tímto rozhodnutím Nejvyššího soudu byl opět založen stav, který je v souladu se 
skutečností, že odsuzující rozsudek byl zrušen již v rámci dřívějšího řízení o 
povolení obnovy, že trestní stíhání obviněného bylo pravomocně zastaveno a že v 
dané věci není v právní moci žádné rozhodnutí, které by mělo povahu 
odsuzujícího rozsudku. Pokud Nejvyšší soud zamítl návrh obviněného na zahlazení 
odsouzení, učinil tak pro bezpředmětnost takového návrhu, která vyplývá z toho, 
co již bylo uvedeno ve vztahu k existenci odsuzujícího rozsudku. Nejvyšší soud 
v souvislosti se zrušením napadeného usnesení o zahlazení odsouzení nezrušil 
žádná další obsahově navazující rozhodnutí, protože žádná taková rozhodnutí 
nebyla učiněna.

Z obsahu návrhu obviněného na zahlazení odsouzení je mimo jiné patrno, že 
obviněný tímto návrhem sledoval „vymazání trestu z rejstříku trestů“. V opisu z 
evidence Rejstříku trestů (§ 10 odst. 1 zák. č. 269/1994 Sb.), který si Okresní 
soud ve Vyškově vyžádal před rozhodnutím, není uvedeno, že odsuzující rozsudek 
byl zrušen v rámci povolené obnovy řízení. Je tedy nanejvýš reálné, že i ve 
výpisu z evidence Rejstříku trestů (§ 11 odst. 1 zák. č. 269/1994 Sb.), který 
se vydává obviněnému, je odsouzení nadále vykazováno. Proto je nezbytné, aby 
Rejstříku trestů bylo v souladu s ustanovením § 5 zák. č. 269/1994 Sb. 
neprodleně sděleno, že rozsudek býv. Vojenského obvodového soudu v Brně ze dne 
12. 7. 1967, sp. zn. 1 T 142/67, byl zrušen. Pokud tuto skutečnost Rejstříku 
trestů nesdělí sám Okresní soud ve Vyškově, dá k tomu podnět příslušnému soudu, 
tj. Městskému soudu v Brně, který je nástupcem býv. Vojenského obvodového soudu 
v Brně. 

Poučení: Proti tomuto rozsudku není opravný prostředek přípustný.

V Brně dne 26. září 2001

Předseda senátu:

JUDr. Petr Hrachovec
