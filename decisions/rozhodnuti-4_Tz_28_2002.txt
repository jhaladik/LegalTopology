Soud: Nejvyšší soud

Spisová značka: 4 Tz 28/2002

Datum rozhodnutí: 15.05.2002

Typ rozhodnutí: Rozsudek




4 Tz 28/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 15. 
května 2002 v senátě složeném z předsedkyně JUDr. Danuše Novotné a soudců  
JUDr. Jiřího Pácala a JUDr. Františka Hrabce stížnost pro porušení zákona, 
kterou podal ministr spravedlnosti České republiky ve prospěch obviněného R.  
B., proti rozsudku Obvodního soudu pro Prahu 4 ze dne 24. 3. 1999, sp. zn. 4 T 
213/95, a podle § 268 odst. 2 tr. ř., § 269 odst. 2 tr. ř. a § 270 odst. 1 tr. 
ř. rozhodl   t a k t o :

Výrokem o trestu v pravomocném rozsudku Obvodního soudu pro Prahu 4 ze 
dne       24. 3. 1999, sp. zn. 4 T 213/95, a v řízení, jež mu předcházelo,  b y 
l   p o r u š e n   z á k o n  v ustanovení  § 2 odst. 5, odst. 6 tr. ř. v 
neprospěch obviněného R. B.

Výrok o trestu v napadeném rozsudku   se  z r u š u j e .

Zrušují se též všechna další rozhodnutí, jež na zrušenou část rozsudku obsahově 
navazují, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 4  se   p ř i k a z u j e , aby věc v potřebném 
rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 4 ze dne 24. 3. 1999, sp. zn. 4 T 213/95, 
byl obviněný R. B. uznán vinným v bodech 1a) – c) výroku rozsudku trestným 
činem krádeže podle § 247 odst. 1 písm. b), odst. 2 tr. zák., v bodě 2) výroku 
rozsudku jednak trestným činem loupeže podle § 234 odst. 1 tr. zák., jednak 
trestným činem nedovoleného ozbrojování podle § 185 odst. 1 tr. zák. Trestná 
činnost obviněného spočívala v tom, že

1a) v době od 13.30 hod. dne  2. 7. 1994 do 07.20 hod. dne 3. 7. 1994 v P. 4, 
B. ul. 65 společně s tehdy nezletilým G. P. a další neztotožněnou osobou za 
použití násilí vnikl do prodejny zeleniny, odkud odcizil 50 krabiček cigaret 
zn. Petra v hodnotě 1 100,- Kč, 100 krabiček cigaret zn. Sparta v hodnotě 2 
500,- Kč,  60 krabiček cigaret zn. Marlboro v hodnotě 1 980,- Kč, 4 balíčky 
kávy v hodnotě 800,- Kč, 5 lahví rumu v hodnotě 335,- Kč, 5 lahví vodky v 
hodnotě 400,- Kč a finanční hotovost ve výši 1 658,90 Kč, čímž způsobil firmě 
C. s. r. o. se sídlem P. 10, B. ul. škodu ve výši 8 800,90 Kč, dále pak odcizil 
stravenky v nominální hodnotě 960,- Kč a karton cigaret Marlboro v hodnotě 
nejméně 330,- Kč, čímž způsobil poškozenému J. P. škodu ve výši nejméně 1 290,- 
Kč, 

1b) v době od 17.00 hod. dne 2. 9. 1994 do 07.00 hod. dne 3. 9. 1994 v P. 4, 
ul. M. z rozestavěného domu odcizil 4 ks měděných parapetů v hodnotě 1 300,- Kč 
a způsobil tak firmě S. se sídlem v P. 5, V. ul. 84 škodu v uvedené výši,

1c) dne 18. 10. 1994 v době od 20.00 hod. do 2.45 hod. dne 19. 10. 1994 
společně se samostatně stíhanými P. S., L. D. a M. G. za použití násilí vnikl 
na staveniště rodinné vilky v P. 4, ul. M., kde odcizil dvě role rabicového 
pletiva v hodnotě 1 760,- Kč, 200 kg vápenného hydrátu v hodnotě 448,- Kč, 200 
litrů penetračního nátěru v hodnotě 3 500,- Kč, 11 ks měděných parapetů v 
hodnotě 4 420,- Kč a měděný okapový svod v hodnotě 1 025,- Kč, čímž způsobil 
stavební firmě B. s. r. o. se sídlem v P. 4, K. ul. 28 škodu ve výši 10 163,- 
Kč,

2) dne 10. 3. 1995 kolem 01.00 hod. v P. 4, ul. M. společně se samostatně 
stíhaným P. S. za použití násilí strhl z poškozeného J. S. koženou bundu i s 
pistolí zn. Astra cal. 9 mm č. R 245630 v hodnotě  8 500,- Kč a podpažním 
pouzdrem v hodnotě 400,- Kč a způsobil tak uvedenému škodu ve výši nejméně 8 
900,- Kč.

	Za tuto trestnou činnost byl obviněnému v sazbě § 234 odst. 1 tr. zák. 
za použití § 35 odst. 1 tr. zák. uložen úhrnný trest odnětí svobody v trvání 3 
let. Podle § 60a tr. zák. za podmínek § 58 odst. 1 písm. a) tr. zák. byl výkon 
tohoto trestu podmíněně odložen a nad obžalovaným byl vysloven dohled. Zkušební 
doba byla podle § 60a odst. 2 tr. zák. stanovena na 5 let. Podle § 60a odst. 3 
tr. zák. a § 26 odst. 4 tr. zák. bylo obviněnému uloženo, aby se ve zkušební 
době podmíněného odsouzení dostavoval k probační pracovnici Obvodního soudu pro 
Prahu 4 v termínu jí stanoveném a na její výzvu předkládal doklady osvědčující 
řádný způsob života, zejména legální zdroj příjmů. Podle § 228 odst. 1 tr. ř. 
byl obviněný zavázán povinností zaplatit firmě C. s. r. o. v P. 10, B.ul. škodu 
ve výši 8 800,90 Kč, podle § 229 odst. 1 tr. ř. byla firma B. s. r. o. v P. 4, 
K. 747/27 odkázána se svým nárokem na náhradu škody na řízení ve věcech 
občanskoprávních. Tento rozsudek nabyl právní moci dne 24. 3. 1999, neboť po 
jeho vyhlášení se jak státní zástupce, tak obviněný vzdali práva odvolání, 
přičemž obviněný tak učinil i za osoby oprávněné podat v jeho prospěch odvolání 
podle § 247 odst. 2 tr. ř.

	Proti shora citovanému rozsudku podal ve prospěch obviněného R. B. 
ministr spravedlnosti stížnost pro porušení zákona, neboť podle jeho názoru byl 
zákon v neprospěch obviněného porušen v ustanovení § 35 odst. 2 tr. zák.

	Obvodní soud pro Prahu 4 při svém rozhodování nezjistil, že obviněný 
byl rozsudkem Obvodního soudu pro Prahu 7 ze dne 1. 3. 1999, sp. zn. 25 T 13/99 
odsouzen pro pokus trestného činu krádeže podle § 8 odst. 1 tr. zák. a § 247 
odst. 1 písm. b), odst. 2 tr. zák. a trestný čin poškozování cizí věci podle § 
257 odst. 1 tr. zák. k úhrnnému trestu odnětí svobody v trvání 15 měsíců, jehož 
výkon byl podmíněně odložen na zkušební dobu v trvání tří let podle § 58 odst. 
1 písm. a) tr. zák. a § 59 odst. 1 tr. zák.

	Obvodní soud pro Prahu 4 pak stížností pro porušení zákona napadeným 
rozsudkem odsoudil obviněného pro trestnou činnost, které se dopustil dříve než 
byl Obvodním soudem pro Prahu 7 vyhlášen odsuzující rozsudek ze dne 1. 3. 1999, 
sp. zn. 25 T 13/99 a obviněnému tak měl být ukládán souhrnný trest podle § 35 
odst. 2 tr. zák.

	Uložením úhrnného trestu odnětí svobody v trvání 15 měsíců, který byl 
podmíněně odložen na zkušební dobu v trvání tří let rozsudkem Obvodního soudu 
pro Prahu 7 ze dne 1. 3. 1999, sp. zn. 25 T 13/99, a úhrnného trestu odnětí 
svobody v trvání tří let, který byl podmíněně odložen na zkušební dobu v trvání 
pěti let s dohledem, uloženého rozsudkem Obvodního soudu pro Prahu 4 ze dne 24. 
3. 1999, sp. zn. 4 T 213/95, namísto uložení přiměřeného souhrnného trestu, 
byla překročena maximální přípustná výměra trestu odnětí svobody, jehož výkon 
lze podmíněně odložit, jakož i maximální délka zkušební doby, kterou trestní 
zákon připouští. Byly tak splněny podmínky uvedené v ustanovení § 266 odst. 2 
tr. ř. a postupem Obvodního soudu pro Prahu 4 došlo k poškození obviněného.

	Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky podle § 268 odst. 2 tr. ř. vyslovil, že výrokem o 
trestu v rozsudku Obvodního soudu pro Prahu 4 ze dne 24. 3. 1999, sp. zn. 4 T 
213/95, byl porušen zákon v neprospěch obviněného R. B. v ustanovení § 35 odst. 
2 tr. zák. a podle § 269 odst. 2 tr. ř. aby tento rozsudek ve výroku o trestu 
zrušil, včetně všech dalších rozhodnutí, která na tento výrok obsahově 
navazují, pokud vzhledem ke změně, k níž došlo zrušením, pozbyla podkladu. Dále 
pak navrhl postup podle § 270 odst. 1 tr. ř.

	Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon byl porušen.

	Podle § 35 odst. 2 tr. zák. soud uloží souhrnný trest podle zásad 
uvedených v § 35 odst. 1 tr. zák., když odsuzuje pachatele za trestný čin, 
který spáchal dříve, než byl soudem prvního stupně vyhlášen odsuzující rozsudek 
za jiný jeho trestný čin.

	Podle § 2 odst. 5 tr. ř. orgány činné v trestním řízení postupují tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí.

	Podle § 2 odst. 6 tr. ř. orgány činné v trestním řízení hodnotí důkazy 
podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

	Uvedenými zákonnými ustanoveními se Obvodní soud pro Prahu 4 důsledně 
neřídil. Z obsahu spisu Obvodního soudu pro Prahu 7, sp. zn. 25 T 13/99 je 
patrno, že tento soud v uvedené trestní věci vynesl dne 1. 3. 1999 rozsudek, 
jímž byl obviněný R. B. uznán vinným jednak pokusem trestného činu krádeže 
podle § 8 odst. 1 tr. zák. a § 247 odst. 1 písm. b), odst. 2 tr. zák. a 
trestným činem poškozování cizí věci podle § 257 odst. 1 tr. zák. Uvedených 
trestných činů se dopustil tím, že dne 3. 1. 1999 kolem 03.30 hod. v P. 7, na 
rohu ulic K. a D. h. dlažební kostkou rozbil výplň výlohy prodejny G. – jízdní 
kola s úmyslem odcizit jízdní kolo zn. KS Twister v hodnotě 12 390,- Kč, což se 
mu nepodařilo, neboť byl zadržen policejní hlídkou. Za to mu byl v sazbě § 247 
odst. 2 tr. zák. za použití § 35 odst. 1 tr. zák. uložen souhrnný trest odnětí 
svobody v trvání patnácti měsíců. Výkon tohoto trestu byl podmíněně odložen na 
zkušební dobu v trvání tří let. Rozsudek byl obviněnému do vlastních rukou 
doručen dne 3. 3. 1999, právní moci nabyl dne 12. 3. 1999. Existence tohoto 
rozsudku vytvořila Obvodnímu soudu pro Prahu 4 překážku pro uložení 
samostatného trestu, takže bylo nutno při koncipování trestu ve věci sp. zn. 4 
T 213/95 postupovat v intencích ustanovení § 35 odst. 2 tr. zák. a ukládat 
trest souhrnný. Pokud Obvodní soud pro Prahu 4 rozhodoval v trestní věci sp. 
zn. 4 T 213/95 dne 24. 3. 1999, bylo jeho povinností v rámci řádně provedených 
skutkových zjištění objasnit i to, zda má podmínky pro ukládání trestu 
samostatného či trestu souhrnného. Z obsahu protokolu o hlavním líčení ze dne 
24. 3. 1999 je sice patrno, že předsedkyně senátu přečetla k důkazu  i ve spise 
založený opis rejstříku trestů (č. l.  180, 181), protože je však tento opis ze 
dne  15. 2. 1999, nemohl obsahovat údaj o odsouzení obviněného ze dne 1. 3. 
1999. Obviněný však zřejmě nebyl dotázán na správnost a úplnost údajů, jež opis 
rejstříku trestů obsahoval, jak rovněž vyplývá z již citovaného protokolu o 
hlavním líčení. Neúplnost skutkových zjištění zaručujících správné rozhodnutí 
soudu o trestu vedla posléze k vadně vyslovenému výroku   o samostatném trestu, 
ač měl být ukládán trest souhrnný.

	Nejvyšší soud shledal, že byly dány podmínky pro postup podle § 266 
odst. 2 tr. ř., neboť stížností pro porušení zákona napadený výrok o trestu v 
rozsudku Obvodního soudu pro Prahu 4 ze dne 24. 3. 1999, sp. zn. 4 T 213/95, je 
ve zřejmém nepoměru ke stupni nebezpečnosti činu pro společnost. Tento závěr je 
nutno učinit vždy, kdy měl být správně podle zákona uložen souhrnný trest a k 
jeho uložení nedošlo.

	Nejvyšší soud poté podle § 268 odst. 2 tr. ř. vyslovil, že výrokem o 
trestu v rozsudku Obvodního soudu pro Prahu 4 ze dne 24. 3. 1999, sp. zn. 4 T 
213/95, a řízením, jež mu předcházelo, byl porušen zákon v ustanovení § 2 odst. 
5, odst. 6 tr. ř. v neprospěch obviněného R. B. Podle § 269 odst. 2 tr. ř. 
napadený výrok o trestu v citovaném rozsudku zrušil, včetně všech na něj 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu. Poté věc podle § 270 odst. 1 tr. ř. přikázal 
Obvodnímu soudu pro Prahu 4, aby ji v potřebném rozsahu znovu projednal a 
rozhodl.

	Úkolem soudu prvního stupně bude opatřit si spis Obvodního soudu pro 
Prahu 7, sp. zn. 25 T 13/99, jakož i nový opis rejstříku trestů, a po 
vyhodnocení těchto nově provedených důkazů spolu s důkazy již existujícími 
jednotlivě i v jejich souhrnu, rozhodnout o trestu v souladu s právním názorem, 
který Nejvyšší soud v této věci vyslovil (§ 270 odst. 4 tr. ř.), přičemž 
případný limit je dán pouze ustanovením § 35 odst. 3 tr. zák.

Poučení: Proti tomuto rozhodnutí není opravný prostředek přípustný.

V Brně dne 15. května 2002

Předsedkyně senátu:

JUDr. Danuše Novotná   

	
