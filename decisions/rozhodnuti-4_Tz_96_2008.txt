Soud: Nejvyšší soud

Spisová značka: 4 Tz 96/2008

Datum rozhodnutí: 25.11.2008

Typ rozhodnutí: ROZSUDEK


Dotčené předpisy: § 60 odst. 1 tr. zák.



4 Tz 96/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 25. listopadu 
2008 v senátě složeném z předsedkyně JUDr. Danuše Novotné a soudců JUDr. 
Františka Hrabce  a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  R.  S., proti usnesení 
Okresního soudu v Břeclavi ze dne 13. 3. 2008 sp. zn. 1 T 157/2005, a podle § 
268 odst. 2  a § 269 odst. 2 tr. řádu rozhodl  t a k t o:

Pravomocným usnesením Okresního soudu v Břeclavi ze dne 13. 3. 2008 sp. zn. 1 T 
157/2005, a v řízení, které mu předcházelo,   b y l    p o r u š e n    z á k o 
n   v ustanoveních § 60 odst. 1 tr. zákona a § 2 odst. 5, 6 a § 315 odst. 2 tr. 
řádu v neprospěch obviněného R. S.

Napadené usnesení s e   z r u š u j e .

Zrušují se též všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

O d ů v o d n ě n í :

Okresní soud v Břeclavi rozhodl ve veřejném zasedání dne 13. 3. 2008 usnesením 
sp. zn. 1 T 157/2005, podle § 60 odst. 1 tr. zákona tak, že obviněný R. S. 
vykoná trest odnětí svobody v trvání šesti měsíců, jehož výkon byl původně dle 
rozsudku Okresního soudu v Břeclavi ze dne 29. 11. 2005 sp. zn. 1 T 157/2005, 
podmíněně odložen na zkušební dobu v trvání dvou roků. Pro výkon trestu byl 
obviněný podle § 39a odst. 2 písm. b) tr. zákona zařazen do věznice s dozorem.

Usnesení nabylo právní moci dne 21. 3. 2008.

Ministr spravedlnosti podal podle § 266 odst. 1 tr. řádu proti tomuto usnesení 
stížnost pro porušení zákona ve prospěch obviněného R. S., neboť dle názoru 
stěžovatele byl v neprospěch obviněného zákon porušen v ustanoveních § 35 odst. 
2 a § 60 odst. 1  tr. zákona a v předcházejícím řízení v ustanoveních § 2 odst. 
5, § 315 odst. 1, 2, 3 tr. řádu.

Pochybení Okresního soudu v Břeclavi spatřuje ministr spravedlnosti především v 
tom, že výrok o trestu z původního rozsudku Okresního soudu v Břeclavi ze dne 
29. 11. 2005  sp. zn. 1 T 157/2005, byl podle § 35 odst. 2 tr. zákona zrušen 
rozsudkem téhož soudu ze dne 14. 12. 2006 sp. zn. 3 T 81/2006, a v této trestní 
věci byl obviněnému uložen souhrnný trest odnětí svobody v trvání  jednoho 
roku, jehož výkon byl  podle § 58 odst. 1 a § 59 odst. 1  tr. zákona podmíněně 
odložen na zkušební dobu v trvání tří roků. Okresní soud v Břeclavi tedy ve 
věci, jež byla vedena pod sp. zn. 1 T 157/2005, nebyl oprávněn rozhodovat o 
osvědčení či naopak výkonu podmíněně odloženého trestu odnětí svobody podle § 
60 odst. 1 tr. zákona, neboť tento trest již neexistoval.

Navrhl, aby Nejvyšší soud podle § 268 odst. 2 tr. řádu vyslovil, že napadeným 
usnesením byl porušen zákon v neprospěch obviněného v namítaném rozsahu, a aby 
podle § 269 odst. 2 tr. řádu toto usnesení zrušil včetně všech dalších na něj 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející, a shledal, že zákon byl porušen.

Z obsahu přezkoumávaného trestního spisu Okresního soudu v Břeclavi sp. zn. 1 T 
157/2005, Nejvyšší soud zjistil, že tento soud vydal dne 29. 11. 2005 trestní 
příkaz, jímž R. S. uznal vinným pokusem trestného činu krádeže podle § 8 odst. 
1 a § 247 odst. 1 písm. b) tr. zákona, jehož se dopustil tím, že  dne 2. 11. 
2005 kolem 02.00 hod. v M., ul. G.  (v rozhodnutí vadně uvedeno G.) vnikl do 
objektu řeznictví „U M.“ tím způsobem, že si přistavil dřevěnou paletu u otvoru 
pro okno rozestavěné přístavby a tak se dostal dovnitř, kde se pokusil vypáčit 
kliku dveří vedoucích do řeznictví, což se mu nepodařilo, poté se postavil na  
tři navršené plastové přepravky, rozbil okno u WC v řeznictví, kam vnikl, poté 
rozbil dveře vedoucí k prostoru zpracovny masa, do níž se pokoušel vniknout 
páčením dveří za pomoci krumpáče, přičemž měl v úmyslu odcizit zde nalezené 
potraviny, což se mu však nepodařilo, protože byl vyrušen V. M., z místa uprchl 
a schoval se pod schodištěm v přístavbě, kde byl také posléze zadržen hlídkou 
Městské policie v M., když poškozené M. M. způsobil  poškozením dveří a oken 
škodu ve výši 1.561.- Kč.

Za to mu byl v sazbě § 247 odst. 1 tr. zákona uložen trest odnětí svobody v 
trvání šesti měsíců, jehož výkon byl podle § 58 odst. 1 a § 59 odst. 1 tr. 
zákona podmíněně odložen na zkušební dobu v trvání dvou roků. Podle § 228 odst. 
1 tr. řádu byl zavázán k povinnosti uhradit poškozené M. škodu ve výši 1.561,- 
Kč, přičemž tato poškozená byla podle § 229 odst. 2 tr. řádu se zbytkem nároku 
na náhradu škody odkázána na řízení ve věcech občanskoprávních.

Trestní příkaz byl obviněnému do vlastních rukou doručen dne 21. 7. 2006 a 
téhož dne nabyl právní moci.

Z obsahu přiloženého trestního spisu Okresního soudu v Břeclavi sp. zn. 3 T 
81/2006, Nejvyšší soud dále zjistil, že okresní soud vydal dne 14. 12. 2006 
trestní příkaz, jímž obviněného R. S. uznal vinným trestnými činy krádeže podle 
§ 247 odst. 1  písm. a), b) tr. zákona  a porušování domovní svobody podle § 
238 odst. 1, 2 tr. zákona, jichž se dopustil tím, že 

1.v blíže nezjištěné době od 1. 2. 2006 do 16.00 hod. dne 2. 2. 2006 v M., ul. 
H., vnikl do bytu svého otce v době jeho nepřítomnosti tím způsobem, že po 
žebříku vylezl na balkon bytu, kde vypáčil uzamčené balkónové dveře, vnikl do 
bytu  a ze zásuvky nočního stolku odcizil finanční hotovost ve výši 19.500,- 
Kč, čímž svému otci M. S. způsobil škodu v této výši a další škodu 3.600,- Kč 
poškozením balkónových dveří,

2.dne 4. 3. 2006 v době od 01.00 hod. do 01.40 hod. v M., ul. T. vnikl do 
sklepa rodinného domu tím způsobem, že násilím odstranil visací zámek u 
větracího kovového okénka, tudy vnikl do sklepa domu a odcizil tu 30 ks vajec, 
2 litry mléka,         1 litr džusu a mraženou polévku, přičemž takto způsobil 
M. D. škodu ve výši 156,- Kč na odcizených potravinách a poškozením zámku další 
škodu ve  výši 50,- Kč.

Za to byl obviněnému R. S. uložen v sazbě § 238 odst. 2 tr. zákona za použití § 
35 odst. 2 tr. zákona souhrnný trest odnětí svobody v trvání jednoho roku. 
Výkon tohoto trestu byl podle § 58 odst. 1 a § 59 odst. 1 tr. zákona podmíněně 
odložen na zkušební dobu v trvání tří roků. Současně byl zrušen výrok o trestu 
z trestního příkazu Okresního soudu v Břeclavi ze dne 29. 11. 2005 sp. zn. 1 T 
157/2005, jakož i všechna další rozhodnutí, na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Byl také učiněn  výrok o povinnosti obviněného  podle § 228 odst. 1 tr. řádu 
zaplatit poškozenému M. S. na náhradě škody částku 19.500,- Kč.

Trestní příkaz v této trestní věci nabyl právní moci dne 29. 5. 2007, a 
vzhledem k zápočtu zkušební doby ve věci sp. zn. 1 T 157/2005, od 21. 7. 2006 
do 28. 5. 2007, byl konec zkušební lhůty podmíněného odsouzení stanoven na den 
21. 4. 2009. 

Tímto posledně citovaným rozhodnutím byl nastolen právní stav, kterým zůstal 
pravomocným výrok o vině obviněného v trestním příkazu Okresního soudu v 
Břeclavi ze dne 29. 11. 2005 sp. zn. 1 T 157/2005, avšak byl zrušen výrok o 
trestu v tomto trestním příkazu, zkušební doba obviněnému v této trestní věci 
neběžela vzhledem k neexistenci výroku o trestu a jediným právně relevantním 
výrokem o trestu byl tento výrok učiněný v trestním příkazu ve věci sp. zn. 3 T 
81/2006.

Vzhledem k tomuto závěru pak samosoudci Okresního soudu v Břeclavi ve věci sp. 
zn. 1 T 157/2005, nepříslušelo zjišťovat okolnosti o chování obviněného ve 
zkušební době a činit jakékoli závěry v intencích ustanovení § 60 odst. 1 tr. 
zákona. Toto zákonné ustanovení stanoví, že jestliže podmíněně odsouzený vedl 
ve zkušební době řádný život a vyhověl uloženým podmínkám, vysloví soud, že se 
osvědčil; jinak rozhodne, a to popřípadě již během zkušební doby, že se trest 
vykoná. Aplikovat  toto ustanovení však měl a mohl pouze samosoudce ve věci sp. 
zn. 3 T 81/2006, neboť v této trestní věci běžela zkušební doba podmíněného 
odsouzení, nadto ustanovení § 315 odst. 2 tr. řádu stanoví, že rozhodnutí 
související s výkonem trestu činí soud (samosoudce), který ve věci rozhodl v 
prvním stupni.

Přes existenci popsaného právního stavu, jakož i procesním předpisem upravenou 
věcnou příslušnost k rozhodování v intencích ustanovení § 60 odst. 1 tr. 
zákona, nařídila samosoudkyně Okresního soudu v Břeclavi ve věci sp. zn. 1 T 
157/2005, referátem ze dne 19. 2. 2008 veřejné zasedání o přeměně podmíněně 
odloženého trestu na den 13. 3. 2008. Ve spise je založen opis rejstříku trestů 
ze dne 21. 2. 2008 (čl. 65a-b spisu), kde je jednak vyznačeno odsouzení ve věci 
sp. zn. 3 T 81/2006, a nadto další odsouzení téhož soudu ze dne 27. 7. 2007 sp. 
zn. 21 T 50/2007, kdy byl obviněnému pro majetkovou trestnou činnost uložen 
pravomocně nepodmíněný trest odnětí svobody v trvání deseti měsíců. 
Samosoudkyně vyžádala předložení posledně uvedeného spisu, nevyžádala však 
předložení spisu sp. zn. 3 T 81/2006, a s jeho obsahem se tak neseznámila.

Z protokolu o veřejném zasedání ve věci sp. zn. 1 T 157/2005 (čl. 66-67) sice 
vyplývá, že samosoudkyně četla celý rozsudek ve věci sp. zn. 21 T 50/2007, 
avšak z jeho obsahu nevyvodila adekvátní právní závěry, přinejmenším z 
odůvodnění tohoto rozsudku na str. 7 mohla ještě v poslední chvíli v průběhu 
veřejného zasedání zjistit, že ve věci sp. zn. 3 T 81/2006, byl uložen souhrnný 
trest a byl zrušen výrok o trestu ve věci sp. zn. 1 T 157/2005, tudíž konání 
veřejného zasedání o „přeměně trestu“ je konáno v rozporu se zákonem. 
Povinností samosoudkyně bylo opatřit si potřebné důkazy ke svému rozhodnutí, 
jak vyplývá z ustanovení § 2 odst. 5 tr. řádu, tak, aby měla k dispozici 
všechna předcházející rozhodnutí, týkající se trestné činnosti obviněného za 
níž byl odsuzován ve zkušební době, a jedině tak mohla provést hodnocení 
důkazů, které by konvenovalo ustanovení § 2 odst. 6 tr. řádu.

Vzhledem k výše uvedeným důvodům Nejvyšší soud podle § 268 odst. 2 tr. řádu 
vyslovil, že pravomocným usnesením Okresního soudu v Břeclavi ze dne 13. 3. 
2008 sp. zn.  1 T 157/2005, a v řízení, které jeho vydání předcházelo, byl 
porušen zákon v ustanoveních § 60 odst. 1 tr. zákona a § 2 odst. 5, 6 a § 315 
odst. 2 tr. řádu v neprospěch obviněného R. S. Podle § 269 odst. 2 tr. řádu 
toto usnesení zrušil, stejně tak zrušil i všechna další rozhodnutí, která na 
zrušené usnesení obsahově navazovala, pokud vzhledem ke změně, k níž došlo 
zrušením, pozbyla podkladu. Jiné opatření Nejvyšší soud nečinil, neboť výše 
uvedené výroky vedly k nápravě protiprávního stavu v dostatečné míře.

P o u č e n í : Proti tomuto rozhodnutí není opravný prostředek přípustný.

V Brně dne 25. listopadu 2008 

                                                                                
     Předsedkyně senátu:

JUDr. Danuše  N o v o t n á   

