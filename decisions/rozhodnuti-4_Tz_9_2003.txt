Soud: Nejvyšší soud

Spisová značka: 4 Tz 9/2003

Datum rozhodnutí: 25.02.2003

Typ rozhodnutí: Rozsudek




4 Tz 9/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            25. února 2003 v senátě složeném z předsedy JUDr. Jiřího Pácala 
a soudců JUDr. Juraje Malika a JUDr. Danuše Novotné stížnost pro porušení 
zákona, kterou podal ministr spravedlnosti České republiky ve prospěch 
obviněného Ing. Z. H. proti pravomocnému usnesení Městského soudu v Praze ze 
dne 31. 10. 2002, sp. zn. 7 To 384/2002, a podle § 268 odst. 2, § 269 odst. 2 a 
§ 270 odst. 1 tr. ř. rozhodl  

t a k t o :

Pravomocným usnesením Městského soudu v Praze ze dne 31. 10. 2002, sp. 
zn.           7 To 384/2002, b y l   p o r u š e n   z á k o n   v ustanovení § 
257 odst. 1 písm. b) tr. ř. v neprospěch obviněného Ing. Z. H.

Napadené usnesení  s e  z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Městskému soudu v Praze s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Rozsudkem Obvodního soudu pro Prahu 8 ze dne 31. 7. 2002, sp. zn. 3 T 28/2002, 
byl obviněný Ing. Z. H. uznán vinným trestným činem ublížení na zdraví podle § 
221 odst. 1 tr. zák., kterého se měl dopustit tím, že dne 2. 8. 2001 kolem 
19.00 hodiny v prostorách domu v P.,  napadl E. H. tak, že ji opakovaně udeřil 
do hlavy a způsobil jí tímto blokaci krční páteře, přičemž toto zranění si 
vyžádalo pracovní neschopnost od 3. 8. 2001 do 13. 8. 2001. Za to byl 
obviněnému Ing. Z. H. podle § 221 odst. 1 tr. zák. za použití § 53 odst. 2 
písm. b) tr. zák. uložen peněžitý trest ve výměře 2.000,- Kč. Podle § 54 odst. 
3 tr. zák. byl pro případ, že by ve stanovené lhůtě nebyl peněžitý trest 
vykonán, stanoven náhradní trest odnětí svobody v trvání 2 týdnů. Podle § 228 
odst. 1 tr. ř. byla obviněnému Ing. Z. H. uložena povinnost poškozené E. H. 
uhradit škodu ve výši 600,- Kč.

Proti rozsudku Obvodního soudu pro Prahu 8 ze dne 31. 7. 2002, sp. zn. 3 T 
28/2002, podal odvolání pouze obviněný Ing. Z. H.

Usnesením Městského soudu v Praze ze dne 31. 10. 2002, sp. zn. 7 To 384/2002, 
byl podle § 257 odst. 1 písm. b) tr. ř. napadený rozsudek zrušen a věc byla 
postoupena Ú. m. č. P.  k posouzení jako přestupek.

Proti pravomocnému usnesením Městského soudu v Praze ze dne 31. 10. 2002, sp. 
zn. 7 To 384/2002, podal ministr spravedlnosti České republiky stížnost pro 
porušení zákona ve prospěch obviněného Ing. Z. H. Vytkl v ní, že zákon byl 
porušen v ustanovení § 257 odst. 1 písm. b) tr. ř.

V odůvodnění stížnosti pro porušení zákona ministr spravedlnosti uvádí, že 
Městský soud v Praze správněji než soud prvního stupně vyhodnotil znalecký 
posudek z oboru zdravotnictví, odvětví soudního lékařství v konfrontaci s 
ostatními důkazy a dospěl ke správnému závěru, že přestože pracovní neschopnost 
poškozené E. H. trvala 10 dnů, poškozená prokazatelně nebyla po tuto dobu či 
dobu delší než jeden týden, jak vyžaduje ustálená judikatura, podstatně omezena 
v běžném způsobu života. Proto dospěl Městský soud v Praze ke správnému závěru, 
že jednání obviněného Ing. Z. H. není trestným činem podle § 221 odst. 1 tr. 
zák., a rozsudek Obvodního soudu pro Prahu 8 zrušil a věc postoupil Ú. m. č. v 
P. k posouzení, zda zažalovaný skutek není přestupkem. V této souvislosti však 
ministr spravedlnosti poukázal na ustanovení § 20 zákona č. 200/1990 Sb., o 
přestupcích, ve znění pozdějších předpisů, podle něhož nelze přestupek 
projednat, uplynul-li od jeho spáchání jeden rok. Jde o úpravu zániku 
trestnosti neboli prekluzi. S ohledem na skutečnost, že v daném případě došlo k 
posuzovanému jednání dne 2. 8. 2001, usnesení Městského soudu v Praze ze dne 
31. 10. 2002 bylo vydáno již po uplynutí této jednoroční lhůty. Za dané situace 
přicházelo v úvahu jedině rozhodnout rozsudkem tak, že se obviněný Ing. Z. H. 
podle § 226 písm. b) tr. ř. zprošťuje obžaloby, protože v žalobním návrhu 
označený skutek není trestným činem.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Městského soudu 
v Praze ze dne 31. 10. 2002, sp. zn. 7 To 384/2002, byl porušen zákon v 
neprospěch obviněného Ing. Z. H. ve vytýkaném směru, aby podle § 269 odst. 2 
tr. ř. napadené usnesení zrušil a dále postupoval podle § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Podle § 20 odst. 1 zákona č. 200/1990 Sb., o přestupcích, ve znění pozdějších 
předpisů (dále jen zákon o přestupcích), platí, že přestupek nelze projednat, 
pokud od jeho spáchání uplynul jeden rok. Uplynutí této lhůty je z hlediska 
hmotného práva důvodem zániku odpovědnosti za přestupek. Uvedená jednoroční 
lhůta přitom plyne od okamžiku spáchání přestupku, resp. od jeho dokonání.

Procesním důsledkem zániku odpovědnosti za přestupek je, že správní orgán 
nemůže řízení o přestupku zahájit a v řízení již zahájeném pokračovat, takže je 
třeba věc odložit /§ 66 odst. 2 písm. e) zákona o přestupcích/, popř. řízení 
zastavit /§ 76 odst. 1 písm. i) zákona o přestupcích/.

Podle § 20 odst. 2 zákona o přestupcích se do běhu jednoroční lhůty 
nezapočítává doba, po kterou se pro tentýž skutek vedlo trestní řízení. S  
ohledem na okolnosti projednávané věci je třeba uvést, že ustanovení odst. 2 
bylo do zákona č. 200/1990 Sb., o přestupcích, vloženo novelou provedenou 
zákonem č. 62/2002 Sb., která nabyla účinnosti dne 1. 4. 2002. V přechodných 
ustanoveních zákona č. 62/2002 Sb. je přitom výslovně stanoveno, že lhůta, po 
jejímž uplynutí nelze přestupek projednat, se u přestupků spáchaných do dne 
nabytí účinnosti tohoto zákona řídí dosavadními právními předpisy.

V případě projednávané trestní věci se obviněný Ing. Z. H. dopustil 
zažalovaného skutku dne 2. 8. 2001, lhůta podle § 20 odst. 1 zákona o 
přestupcích  (resp. podle § 20 zákona o přestupcích ve znění účinném k tomuto 
datu), počala běžet dne 3. 8. 2001 a skončila dne 2. 8. 2002. Z uvedeného 
vyplývá, že dne 31. 10. 2002, kdy bylo vydáno usnesení Městského soudu v Praze, 
sp. zn. 7 To 384/2002, již případná odpovědnost obviněného Ing. Z. H. za 
přestupek spáchaný zažalovaným jednáním zanikla.

Je tedy zřejmé, že zažalovaný skutek obviněného Ing. Z. H. nemohl být v  době 
rozhodování Městského soudu v Praze posouzen jako přestupek, což je ve smyslu § 
222 odst. 2 tr. ř. základním předpokladem pro postoupení věci jinému orgánu 
odvolacím soudem po zrušení rozhodnutí podle § 257 odst. 1 písm. b) tr. ř. 
Pokud Městský soud v Praze dospěl k závěru, že zažalovaný skutek není trestným 
činem, měl rozsudek soudu prvního stupně zrušit podle § 258 odst. 1 písm. d) 
tr. ř. a obviněného Ing. Z. H. obžaloby zprostit podle § 259 odst. 3 tr. ř. z 
důvodu uvedeného v § 226 písm. b) tr. ř.

Pro úplnost zbývá dodat, že usnesení Městského soudu v Praze ze dne 31. 10. 
2002, sp. zn. 7 To 384/2002, nemůže obstát i z toho důvodu, že ve výroku 
usnesení o postoupení věci jinému orgánu podle § 257 odst. 1 písm. b) tr. ř. 
musí být kromě označení  obviněného uveden také popis skutku, jehož se 
postoupení věci týká, a to tak, aby tento skutek nemohl být zaměněn s jiným. Ve 
výroku napadeného usnesení však takový popis skutku obsažen není.

Na základě všech výše uvedených skutečností  Nejvyšší soud  podle § 268 odst. 2 
tr. ř. vyslovil, že napadeným usnesením Městského soudu v Praze ze dne 31. 10. 
2002, sp. zn. 7 To 384/2002, byl porušen zákon v ustanovení § 257 odst. 1 písm. 
b) tr. ř., v neprospěch obviněného Ing. Z. H. Nejvyšší soud dále zrušil podle § 
269 odst. 2 tr. ř. napadené usnesení, jakož i všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Městskému soudu v Praze, aby věc v 
potřebném rozsahu znovu projednal a rozhodl, tedy aby rozhodl o zažalovaném 
skutku obviněného Ing. Z. H. při respektování všech zákonných ustanovení, 
včetně ustanovení § 257 odst. 1 písm. b) tr. ř. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného Ing. Z. H., neboť Nejvyšší soud vyslovil, že zákon byl 
porušen v neprospěch obviněného (§ 273 tr. ř.).

	    

Poučení: Proti tomuto rozhodnutí není opravný prostředek přípustný.

V Brně dne 25. února 2003 

Předseda senátu:

JUDr. Jiří Pácal   
