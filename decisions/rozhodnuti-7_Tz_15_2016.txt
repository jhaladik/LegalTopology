Právní věta: 
Ustanovení § 289 písm. c) tr. ř. se vztahuje na případy, kdy obviněný zemřel až poté, co bylo  učiněno rozhodnutí, proti kterému směřuje návrh na povolení obnovy řízení. Toto ustanovení se  neuplatní, spočívá-li vada původního rozhodnutí v tom, že jím nedošlo k zastavení trestního stíhání  obviněného, přestože ten před vydáním rozhodnutí zemřel. Jestliže je smrt obviněného novou  skutečností, odůvodňující povolení obnovy řízení podle § 278 tr. ř., pak po jejím povolení musí být  trestní stíhání podle § 11 odst. 1 písm. e) tr. ř. zastaveno.

Soud: Nejvyšší soud

Spisová značka: 7 Tz 15/2016

Datum rozhodnutí: 30.03.2016

Typ rozhodnutí: ROZSUDEK


Heslo: Obnova řízení, Zastavení trestního stíhání

Dotčené předpisy: § 11 odst. 1 písm. e) tr. ř., § 289 písm. c) tr. ř.

Kategorie rozhodnutí: A


Publikováno ve sbírce pod číslem: 2 / 2017



7 Tz 15/2016-12

ČESKÁ REPUBLIKA 
ROZSUDEK
JMÉNEM REPUBLIKY



	Nejvyšší soud v senátě složeném z předsedy JUDr. Petra Hrachovce a 
soudců JUDr. Michala Mikláše a JUDr. Jindřicha Urbánka projednal ve veřejném 
zasedání dne 30. 3. 2016 stížnost pro porušení zákona podanou ministrem 
spravedlnosti ve prospěch obviněného M.  Z. ,  proti usnesení Okresního soudu v 
Mostě ze dne 3. 6. 2015, č. j. 42 T 9/2011-198, a podle § 268 odst. 2 tr. ř., § 
269 odst. 2 tr. ř., § 271 odst. 1 tr. ř. rozhodl takto:


I.

	Pravomocným usnesením Okresního soudu v Mostě ze dne 3. 6. 2015, č. j. 
42 T 9/2011-198,

byl porušen zákon

v ustanovení § 283 písm. c) tr. ř. v neprospěch obviněného M.  Z.  

	Toto usnesení Okresního soudu v Mostě se zrušuje. Zrušují se také další 
rozhodnutí na zrušené usnesení obsahově navazující, pokud vzhledem ke změně, k 
níž došlo zrušením, pozbyla podkladu.


II.
	
Podle § 278 odst. 1 tr. ř. se ve prospěch obviněného M.  Z.   povoluje obnova 
řízení, které v trestní věci vedené u Okresního soudu v Mostě pod sp. zn. 42 T 
9/2011 pravomocně skončilo usnesením Krajského soudu v Ústí nad Labem ze dne 
10. 12. 2013, sp. zn. 7 To 170/2012.

	 Podle § 284 odst. 1 tr. ř. se zrušují usnesení Krajského soudu v Ústí 
nad Labem ze dne 10. 12. 2013, sp. zn. 7 To 170/2012, a další rozhodnutí na 
toto usnesení obsahově navazující, pokud vzhledem ke změně, k níž došlo 
zrušením, pozbyla podkladu. 


Odůvodnění

	Rozsudkem Okresního soudu v Mostě ze dne 27. 2. 2012, č. j. 42 T 
9/2011-170, byl obviněný M.  Z.   uznán vinným přečinem zpronevěry podle § 206 
odst. 1 tr. zákoníku a odsouzen k trestu odnětí svobody na čtyři měsíce s tím, 
že výkon trestu byl podmíněně odložen a zkušební doba byla stanovena na dvě 
léta. Podle § 226 písm. a) tr. ř. byl obviněný části obžaloby podané pro přečin 
zpronevěry podle § 206 odst. 1 tr. zákoníku zproštěn. Výrokem podle § 228 odst. 
1 tr. ř. a podle § 229 odst. 2 tr. ř. bylo rozhodnuto o náhradě škody.

	Odvolání, které podal obviněný proti odsuzující části rozsudku, bylo 
usnesením Krajského soudu v Ústí nad Labem ze dne 10. 12. 2013, sp. zn. 7 To 
170/2012, podle § 256 tr. ř. zamítnuto. Tím nabyl rozsudek Okresního soudu v 
Mostě v odsuzující části právní moci. Krajský soud v Ústí nad Labem rozhodl ve 
veřejném zasedání, které konal v nepřítomnosti obviněného. Dodatečně, tj. v 
době po vyhlášení citovaného usnesení, vyšlo najevo, že obviněný dne 8. 12. 
2013 zemřel.

	Za tohoto stavu podala státní zástupkyně Okresního státního 
zastupitelství v Mostě návrh na povolení obnovy řízení. V tomto návrhu uvedla, 
že pokud obviněný zemřel před tím, než bylo rozhodnuto o jeho odvolání, stalo 
se jeho trestní stíhání nepřípustným a mělo být podle § 11 odst. 1 písm. e) tr. 
ř. zastaveno. Návrh na povolení obnovy řízení tak státní zástupkyně podala ve 
prospěch obviněného.

	Usnesením Okresního soudu v Mostě ze dne 3. 6. 2015, č. j. 42 T 
9/2011-198, byl návrh na povolení obnovy řízení podle § 283 písm. c) tr. ř. s 
použitím ustanovení § 279 písm. d) tr. ř. zamítnut. Okresní soud v Mostě 
odůvodnil toto rozhodnutí v podstatě tím, že věc je řešitelná pouze cestou 
stížnosti pro porušení zákona, a že pokud by obnova řízení byla povolena ve 
prospěch obviněného, nebylo by možné trestní stíhání zastavit s ohledem na 
ustanovení § 289 písm. c) tr. ř.

	Usnesení Okresního soudu v Mostě nabylo právní moci dne 11. 8. 2015.

	Ministr spravedlnosti podal u Nejvyššího soudu dne 2. 3. 2016 ve 
prospěch obviněného stížnost pro porušení zákona. Poukázal na to, že Krajský 
soud v Ústí nad Labem v době, kdy rozhodoval o odvolání, nevěděl o úmrtí 
obviněného, ke kterému došlo dva dny před konáním veřejného zasedání. Ministr 
spravedlnosti konstatoval, že smrt obviněného byla soudu dříve neznámou 
skutečností ve smyslu § 278 odst. 1 tr. ř. Vyjádřil názor, že podle § 283 písm. 
c) tr. ř. lze zamítnout návrh na povolení obnovy řízení s ohledem na to, že 
obviněný zemřel, jen pokud byl takový návrh podán v neprospěch obviněného. K 
argumentaci Okresního soudu v Mostě, který odkazoval na ustanovení § 289 písm. 
c) tr. ř., ministr spravedlnosti uvedl, že toto ustanovení se vztahuje na 
případy, kdy obviněný zemře až po podání návrhu na povolení obnovy řízení. 
Ministr spravedlnosti navrhl, aby Nejvyšší soud podle § 268 odst. 2 tr. ř. 
vyslovil, že napadeným usnesením byl porušen zákon v ustanoveních § 283 písm. 
c) tr. ř., § 279 písm. d) tr. ř. v neprospěch obviněného, aby podle § 269 odst. 
2 tr. ř. zrušil napadené usnesení i případná další obsahově navazující 
rozhodnutí a aby podle § 271 odst. 1 tr. ř. sám rozhodl o návrhu na povolení 
obnovy řízení nebo podle § 270 odst. 1 tr. ř. přikázal Okresnímu soudu v Mostě 
věc v potřebném rozsahu znovu projednat a rozhodnout.

	Nejvyšší soud přezkoumal podle § 267 odst. 3 tr. ř. napadené usnesení i 
předcházející řízení a shledal, že zákon byl porušen.
 
Ustanovení § 278 odst. 1 tr. ř. kromě jiného stanoví, že obnova řízení, které 
skončilo pravomocným rozsudkem, se povolí, vyjdou-li najevo skutečnosti nebo 
důkazy soudu dříve neznámé, které by mohly samy o sobě nebo ve spojení se 
skutečnostmi a důkazy známými už dříve odůvodnit jiné rozhodnutí o vině. Smrt 
obviněného dne 8. 12. 2013, o které Krajský soud v Ústí nad Labem v době 
rozhodování o podaném odvolání dne 10. 12. 2013 nevěděl, evidentně byla 
skutečností, jakou má na mysli ustanovení § 278 odst. 1 tr. ř. Pokud by bylo 
Krajskému soudu v Ústí nad Labem známo, že obviněný dne 8. 12. 2013 zemřel, 
nemohl by zamítnout jeho odvolání, ale musel by rozhodnout jinak, tj. způsobem 
zahrnujícím zastavení trestního stíhání obviněného podle § 11 odst. 1 písm. e) 
tr. ř.

	Podle § 283 písm. c) tr. ř. soud návrh na povolení obnovy zamítne, 
je-li obnova vyloučena podle § 279 tr. ř.

	Podle § 279 písm. d) tr. ř. je obnova v neprospěch obviněného 
vyloučena, jestliže obviněný zemřel. Z dikce „obnova v neprospěch obviněného“ 
je zřejmé, že jde-li o obviněného, který zemřel, není vyloučena obnova v jeho 
prospěch. 

	Podle § 289 písm. c) tr. ř. byla-li povolena obnova jen ve prospěch 
obviněného, nepřekáží jeho smrt provedení dalšího řízení a trestní stíhání 
nelze zastavit jen proto, že obviněný zemřel. 

	Názor Okresního soudu v Mostě, že s ohledem na ustanovení § 289 písm. 
c) tr. ř. by po případném povolení obnovy nebylo možné zastavit trestní stíhání 
z důvodu, že obviněný zemřel, je mylný. Citované ustanovení se nemůže týkat 
případů, kdy obviněný zemřel v průběhu původního řízení a kdy jeho trestní 
stíhání pravomocně skončilo v rozporu s ustanovením § 11 odst. 1 písm. e) tr. 
ř. jinak než zastavením. Jestliže je smrt obviněného skutečností, která 
odůvodňuje povolení obnovy podle § 278 tr. ř. a vzhledem ke které mělo být 
původní řízení správně skončeno zastavením trestního stíhání, pak smrt 
obviněného nutně překáží provedení dalšího řízení po povolení obnovy a toto 
řízení tudíž musí být zastaveno podle § 11 odst. 1 písm. e) tr. ř. Ustanovení § 
289 písm. c) tr. ř. se vztahuje na případy, kdy obviněný zemřel až poté, co 
bylo učiněno rozhodnutí, proti kterému směřuje návrh na povolení obnovy. Toto 
ustanovení se neuplatní tehdy, když vada původního rozhodnutí spočívá v tom, že 
místo něho mělo být trestní stíhání zastaveno kvůli smrti obviněného. Výklad, z 
něhož v napadeném usnesení vycházel Okresní soud v Mostě, je nelogický, protože 
ve svých důsledcích odnímá institutu obnovy řízení způsobilost být efektivním 
prostředkem nápravy pravomocného rozhodnutí, jehož vada vzešla z toho, že soud 
nevěděl o úmrtí obviněného, ke kterému došlo před rozhodnutím. Argumentace 
Okresního soudu v Mostě, že situace v dané věci je řešitelná jen stížností pro 
porušení zákona, nemůže obstát. Podle § 275 odst. 1 tr. ř. byl-li zákon porušen 
v neprospěch obviněného, nepřekáží jeho smrt provedení řízení na podkladě 
stížnosti pro porušení zákona a trestní stíhání tu nelze zastavit proto, že 
obviněný zemřel. Pro řízení vyvolané stížností pro porušení zákona, čímž se 
rozumí i další řízení po zrušení pravomocného rozhodnutí, tedy platí 
ustanovení, které je obsahově identické s ustanovením § 289 písm. c) tr. ř. u 
obnovy řízení. Výklad, který v napadeném usnesení prezentoval Okresní soud v 
Mostě, by se tudíž musel uplatnit i u stížnosti pro porušení zákona a ve 
skutečnosti by nápravu vadného rozhodnutí vylučoval také cestou stížnosti pro 
porušení zákona. 

	Okresní soud v Mostě porušil zákon v ustanovení § 283 písm. c) tr. ř. v 
neprospěch obviněného, neboť zamítl návrh na povolení obnovy řízení, ačkoli 
správně měl obnovu řízení podle § 278 odst. 1 tr. ř. povolit. 

	Nejvyšší soud proto v bodě I výroku tohoto rozsudku vyslovil zjištěné 
porušení zákona, zrušil napadené usnesení, zrušil také všechna další obsahově 
navazující rozhodnutí, která tím ztratila podklad, a v bodě II výroku tohoto 
rozsudku sám ve věci nově rozhodl tak, že povolil obnovu řízení a zrušil 
usnesení Krajského soudu v Ústí nad Labem, jímž bylo rozhodnuto o odvolání 
obviněného, i další obsahově navazující rozhodnutí, která zrušením tohoto 
usnesení ztratila podklad.

	Výrok, jímž Nejvyšší soud vyslovil porušení zákona v ustanovení § 283 
písm. c) tr. ř., zahrnuje i rozpor napadeného usnesení s ustanovením § 279 
písm. d) tr. ř. Nebylo tedy nutné toto ustanovení uvádět ve výroku vyslovujícím 
porušení zákona.

	Povolením obnovy řízení se věc dostala do stádia, kdy obviněný podal 
odvolání proti rozsudku Okresního soudu v Mostě. V dalším řízení po povolení 
obnovy bude pokračovat Krajský soud v Ústí nad Labem jako soud odvolací, který 
tak dokončí řízení konané na podkladě původní obžaloby (§ 288 odst. 2 tr. ř.). 

P o u č e n í: Proti tomuto rozsudku není opravný prostředek přípustný.

V Brně dne 30. března 2016

	JUDr. Petr Hrachovec
	předseda senátu


