Soud: Nejvyšší soud

Spisová značka: 4 Tz 71/2002

Datum rozhodnutí: 23.10.2002

Typ rozhodnutí: Rozsudek




4 Tz 71/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 23. 
října 2002 v senátě složeném z předsedy JUDr. Juraje Malika a soudců JUDr. 
Františka Hrabce a JUDr. Jiřího Pácala stížnost pro porušení zákona podanou 
ministrem spravedlnosti ve prospěch obviněného F. S., proti pravomocnému 
trestnímu příkazu Okresního soudu ve Vyškově ze dne 19. 8. 1996, č. j. 2 T 
328/96-86,

a rozhodl podle § 268 odst. 2, § 269 odst. 2 a § 270 odst. 1 tr. ř., takto:

Napadeným trestním příkazem byl v ustanovení § 35 odst. 2 tr. zák. porušen 
zákon v neprospěch obviněného F. S.

Tento trestní příkaz se v celém rozsahu zrušuje. Současně se zrušují všechna 
další rozhodnutí na zrušený trestní příkaz obsahově navazující, pokud vzhledem 
ke změně, k níž došlo zrušením, pozbyla podkladu.

Okresnímu soudu ve Vyškově se přikazuje, aby věc v potřebném rozsahu znovu 
projednal a rozhodl.  

O d ů v o d n ě n í :

Trestním příkazem Okresního soudu ve Vyškově ze dne 19. 8. 1996,  čj. 2 T 
328/96?86, byl obviněný F. S. uznán vinným trestným činem maření výkonu 
úředního rozhodnutí podle § 171 odst. 1 písm. c) tr. zák., jehož se dopustil 
tak, že ačkoliv mu byl rozsudkem Okresního soudu ve Vyškově ze dne 25. 9. 1990, 
sp. zn. 2 T 69/90,

který nabyl právní moci dne 12. 10. 1990, uložen mimo jiné trest zákazu 
činnosti - řízení všech motorových vozidel na dobu čtyř roků a následně 
rozhodnutím Policie ČR, Okresního ředitelství, dopravního inspektorátu, V., 
dne  31. 8. 1994, čj. ORVY 3/DS-391/94, uložen další trest zákazu činnosti - 
řízení všech motorových vozidel na dobu dvou roků, dne 26. 11. 1993 kolem 13.00 
hod. řídil po silnici č. 11/46 mezi obcemi K. – H., okres V., osobní automobil 
zn. Moskvič, se kterým na zasněženém povrchu havaroval, dne 7. 7. 1994 v  2.35 
hod. po silnici č. III/41916 v obci R., okres V., řídil vozidlo zn. Moskvič, 
přičemž při kontrole hlídkou Policie ČR, OOP B., bylo u něho zjištěno požití 
alkoholu před jízdou, dne 31. 8. 1994 v 15.45 hod. řídil v obci H., okres V., 
osobní vozidlo zn. VW Derbi, dne 24. 9. 1994 v 17.00 hod. řídil po silnici 
III/419 mezi obcemi N. – S. u B. osobní vozidlo zn. VW Derbi a dne 25. 6. 1995 
v 9.00 hod. řídil po silnici V. n. L. – S. u B. osobní vozidlo zn. VW Derbi. 

Za to mu byl vyměřen podle § 171 odst. 1 tr. zák. s přihlédnutím k § 314e odst. 
2 tr. ř. trest odnětí svobody v trvání pěti měsíců, jehož výkon mu byl podle § 
58 odst. 1 písm. a) a § 59 odst. 1 tr. zák. podmíněně odložen na zkušební dobu 
tří let. Dále mu byl uložen podle § 49 odst. 1 tr. zák. a § 50 odst. 1 tr. zák. 
trest zákazu činnosti, spočívající v zákazu řízení motorových vozidel, v trvání 
tří let. Trestní příkaz nabyl právní moci dnem  7. 9. 1996, když proti němu 
nebyl v zákonné lhůtě podán odpor. 

Proti tomuto trestnímu příkazu podal ministr spravedlnosti stížnost pro 
porušení zákona ve prospěch obviněného F. S. Okresnímu soudu vytýká, že 
napadeným trestním příkazem bylo porušeno ustanovení § 35 odst. 2 tr. zák., 
neboť obviněnému F. S. měl být uložen souhrnný trest a v rozporu s ustanovením 
§ 36 tr. zák. byla překročena horní hranice trestu odnětí svobody, která je 
podle § 171 odst. 1 tr. zák. šest měsíců, když dříve uložený trest odnětí 
svobody nebyl ještě vykonán.

Toto tvrzení dokládá ministr spravedlnosti tím, že trestním příkazem Městského 
soudu v Brně ze dne 7. 6. 1996, sp. zn. 4 T 141/96, byl obviněný F. S. uznán 
vinným trestným činem maření výkonu úředního rozhodnutí podle § 171 odst. 1 
písm. c) tr. zák., kterého se dopustil tím, že dne 11. 1. 1996 kolem 15.15 hod. 
v B., v P. ulici řídil osobní motorové vozidlo Mitsubishi Colt, SPZ BMK 68-10, 
ačkoliv není držitelem řidičského průkazu a rozhodnutím DI Policie ČR  ve V. ze 
dne 31. 8. 1994, čj. ORVY 3/DS-391/94, mu byl vysloven zákaz činnosti 
spočívající v zákazu řízení motorových vozidel na dobu 24 měsíců, a to do 31. 
8. 1996, za což byl odsouzen k trestu odnětí svobody  v trvání čtyř měsíců, 
který mu byl podle § 58 odst. 1 písm. a) a  § 59 odst. 1 tr. zák. podmíněně 
odložen na zkušební dobu v trvání čtyř let. Dále mu byl podle § 49 odst. 1 a § 
50 odst. 1 tr. zák. uložen trest zákazu činnosti spočívající v zákazu řízení 
všech motorových vozidel na dobu tří let. Ministr spravedlnosti poukázal na to, 
že uvedené tresty odnětí svobody v souhrnu překračují horní hranici stanovenou 
v ustanovení § 171 odst. 1 tr. zák. o tři měsíce. Navrhl proto, aby Nejvyšší 
soud podle § 268 odst. 2 tr. ř. vyslovil, že trestním příkazem Okresního soudu 
ve Vyškově ze dne 19. 8. 1996, čj. 2 T 328/96-86, byl porušen zákon v 
ustanovení § 35 odst. 2 tr. zák. a § 36 tr. zák. a aby podle § 269 odst. 2 tr. 
ř. napadený trestní příkaz, včetně obsahově na něj navazujících rozhodnutí, 
zrušil a dále postupoval podle § 271 odst. 1 tr. ř.  

Nejvyšší soud především shledal, že stížnost pro porušení zákona je podle § 266 
odst. 2 tr. ř. (jak bude dále vysvětleno) přípustná. Poté podle § 267 odst. 3 
tr. ř. přezkoumal zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející a shledal, že zákon byl 
porušen, a to ještě v širší míře než je ministrem spravedlnosti vytýkáno.

Podle § 314e odst. 1 tr. ř., ve znění platném do 31. 12. 2001, samosoudce může 
bez projednání věci v hlavním líčení vydat trestní příkaz, jestliže skutkový 
stav je spolehlivě prokázán opatřenými důkazy. Podle odst. 2 písm. c) cit 
ustanovení lze trestním příkazem uložit trest zákazu činnosti do pěti let.

Podle § 35 odst. 1 tr. zák. odsuzuje-li  soud pachatele  za dva  nebo více  
trestných činů, uloží mu úhrnný trest podle toho zákonného ustanovení, které 
se  vztahuje  na  trestný  čin  z  nich nejpřísněji trestný; vedle trestu 
přípustného podle takového zákonného ustanovení lze v rámci úhrnného trestu  
uložit i jiný druh  trestu, jestliže jeho uložení by bylo  odůvodněno některým 
ze souzených  trestných činů. Jsou-li dolní  hranice  trestních  sazeb  odnětí  
svobody  různé, je dolní hranicí úhrnného trestu nejvyšší z nich. Neumožňuje-li 
tento zákon za  některý z  takových trestných  činů uložit  jiný trest, než je 
trest  odnětí svobody,  nemůže být  úhrnným trestem  jiný z trestů uvedených v 
§ 27 jako trest samostatný.

Podle § 35 odst. 2 tr. zák. soud   uloží   souhrnný   trest   podle  zásad  
uvedených v odstavci 1,  když  odsuzuje  pachatele  za  trestný  čin,  který 
spáchal dříve,  než byl soudem prvního  stupně vyhlášen odsuzující rozsudek  za 
jiný  jeho trestný  čin. Spolu  s uložením souhrnného trestu  soud zruší  
výrok  o  trestu uloženém  pachateli rozsudkem dřívějším,  jakož  i  všechna  
další  rozhodnutí  na  tento  výrok obsahově  navazující,  pokud  vzhledem   
ke  změně,  k  níž  došlo zrušením, pozbyla podkladu. Souhrnný  trest nesmí být 
mírnější než trest uložený rozsudkem dřívějším.  V rámci souhrnného trestu musí 
soud vyslovit  trest ztráty čestných titulů  a vyznamenání, ztráty vojenské  
hodnosti,  propadnutí   majetku  nebo  propadnutí  věci, jestliže takový trest 
byl vysloven již rozsudkem dřívějším.

Podle § 36 věty první tr. zák., jestliže  soud  odsuzuje  pachatele  za  
trestný  čin,  který spáchal  před  tím,  než  byl  trest  uložený  dřívějším 
rozsudkem vykonán, a ukládá mu trest stejného druhu, nesmí tento trest spolu s 
dosud  nevykonanou  částí  trestu  uloženého dřívějším rozsudkem přesahovat 
nejvyšší výměru dovolenou  tímto zákonem pro tento druh trestu.

Citovanými ustanoveními trestního zákona a trestního řádu se Okresní soud ve 
Vyškově  při vydání trestního příkazu  č. j. 2 T 328/96-86 ze dne 19. 8. 1996 
neřídil. Při jeho vydání totiž již existoval trestní příkaz Městského soudu v 
Brně,  čj.  4 T 141/96-15, doručený F. S. dne 26. 6. 1996, tedy později než byl 
spáchán trestný čin, za nějž byl obviněný odsouzen napadeným trestním příkazem. 
Při ukládání trestu mělo proto být k tomuto odsouzení ve smyslu § 35 odst. 2 
tr. zák. přihlédnuto. Kdyby se tak stalo a trest mu byl uložen podle zásad zde 
uvedených, nedošlo by k porušení ustanovení § 36 tr. zák., které ovšem za 
stávající situace bylo stížností pro porušení zákona právem vytknuto. Došlo 
totiž  k překročení maximální výměry jak u trestu odnětí svobody (šest měsíců), 
tak u trestu zákazu činnosti (podle § 314e odst. 2 písm. c/ tr. ř. pět let). 
Obviněnému bylo citovanými trestními příkazy uloženo celkem 9 měsíců odnětí 
svobody a trest zákazu činnosti na dobu 6 let, ačkoli trest odnětí svobody 
nebyl tehdy vykonán vůbec a z trestu zákazu činnosti byla vykonána jen nepatrná 
část (cca 2 měsíce). Překročením nejvyšší výměry dovolené  zákonem pro uvedené 
druhy trestů, došlo k uložení trestů, které jsou ve zřejmém nepoměru k stupni 
nebezpečnosti činu pro společnost (§ 266 odst. 2 tr. ř.). 

Nejvyšší soud na základě uvedeného proto podle § 268 odst. 2 tr. ř. vyslovil, 
že napadeným trestním příkazem byl porušen zákon v neprospěch obviněného F. S.  
především v ustanovení § 35 odst. 2 tr. zák. (k porušení zákona v ustanovení § 
36 tr. zák. sice objektivně rovněž došlo, avšak jak již bylo vysvětleno výše, 
toto porušení bylo způsobeno neuložením souhrnného trestu).

Poté podle § 269 odst. 2 tr. ř. napadený trestní příkaz zrušil v celém rozsahu. 
V tomto směru se odkazuje na R 56/2000 Sbírky soudních rozhodnutí a stanovisek, 
v němž již bylo vysvětleno, že je-li trestní příkaz zatížen vadou, v důsledku 
níž se jako institut s povahou odsuzujícího rozsudku stal nezákonným a je třeba 
jej proto podle § 269 odst. 2 tr. ř. zrušit, je nutno v případě, kdy nápravu 
lze zjednat jen pokračováním v řízení, jej zrušit celý, i když zjištěná vada 
dopadá pouze na správnost výroku o trestu. Podle § 269 odst. 2 věty čtvrté tr. 
ř. zrušil Nejvyšší soud také další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu ve Vyškově bylo pak podle § 270 odst. 1 tr. ř. přikázáno, aby 
věc v potřebném rozsahu znovu projednal a rozhodl. V konkrétním případě to 
znamená projednat obžalobu Okresního státního zastupitelství ve Vyškově ze dne 
29. 7. 1996, sp. zn.  Zt  735/94 a znovu rozhodnout o vině a trestu obviněného 
F. S. Bude-li obviněný opět shledán vinným, při rozhodování o trestu bude nutno 
vzít zřetel na cit. rozsudek Městského soudu v Brně ze dne 7. 6. 1996,  čj. 4 T 
141/1996, případně i na další odsouzení obviněného F. S. a uložit mu souhrnný 
trest podle § 35 odst. 2  tr. zák.  Z hlediska zde vysloveného porušení zákona 
a přikázání věci k novému projednání a rozhodnutí nemá skutečnost, že mezitím 
obviněný tresty z uvedených trestních příkazů již vykonal, žádný zásadní právní 
význam. Okresnímu soudu se však připomíná, že podle § 273 věty první tr. ř., 
jestliže Nejvyšší soud vyslovil, že zákon byl porušen v neprospěch obviněného, 
nemůže v novém řízení dojít ke změně rozhodnutí v jeho neprospěch.   

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1 věta druhá  tr. ř.).    

V Brně dne 23. října 2002

Předseda senátu:

JUDr. Juraj  M a l i k   
