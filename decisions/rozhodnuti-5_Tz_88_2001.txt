Soud: Nejvyšší soud

Spisová značka: 5 Tz 88/2001

Datum rozhodnutí: 04.07.2001

Typ rozhodnutí: Rozsudek




5 Tz 88/2001 

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 4. 
července 2001 v senátě složeném z předsedy JUDr. Jiřího Horáka a soudců JUDr. 
Jana Engelmanna a JUDr. Petra Hrachovce stížnost pro porušení zákona, kterou 
podal ministr spravedlnosti České republiky v neprospěch obviněného J. Č., 
proti usnesení Krajského soudu v Brně ze dne 23. 10. 2000, sp. zn. 5 To 
517/2000, který rozhodoval jako soud odvolací v trestní věci vedené u Okresního 
soudu v Blansku pod sp. zn. 1 T 353/97, a rozhodl podle § 268 odst. 2 tr. ř.   
t a k t o :

V řízení, které předcházelo usnesení Krajského soudu v Brně ze dne 23. 10. 
2000, sp. zn. 5 To 517/2000,  b y l   p o r u š e n   z á k o n   v 
ustanoveních § 2 odst. 5, 6 tr. ř. ve prospěch obviněného J. Č. 

Odůvodnění:

Rozsudkem Okresního soudu v Blansku ze dne 2. 12. 1999, sp. zn. 1 T 353/97, byl 
obviněný J. Č.  podle § 226 písm. c) tr. ř. zproštěn obžaloby z trestného činu 
ublížení na zdraví podle § 224 odst. 1, 2 tr. zák., kterého se měl dopustit 
tím, že 

dne 3. 7. 1996 v 09.15. hod. na silnici č. 43 v kilometru 49.0 v katastru obce 
S.-B., okr. B., jako řidič nákladního automobilu tov. zn. Tatra 815,  jedoucí 
ve směru S.-L., v bezprostřední blízkosti nepřehledné zatáčky předjížděl 
nákladní soupravu, a do zmíněné zatáčky vjel tak, že jeho vozidlo přesahovalo 
podélnou čáru souvislou a zasahovalo do levého jízdního pruhu, v důsledku čehož 
došlo k čelnímu střetu s protijedoucím vozidlem tov. zn. Škoda Felicia,  které 
řídil Ing. L. R.,  jenž utrpěl smrtelné zranění a jeho spolujezdec M. K., 
utrpěl těžké zranění - otřes mozku středního stupně, zlomeninu zevního kondylu 
levé kosti holenní bez posunu, tržné rány obličeje, čela a dutiny ústní, 
pohmoždění s distorzí krční páteře, pohmoždění ledviny s přechodným 
mikroskopickým krvácením a pohmoždění stěny břišní a hrudní, které jej po dobu 
delší než šest týdnů citelně omezovalo v obvyklém způsobu života.

Usnesením Krajského soudu v Brně ze dne 7. 3. 2000, sp. zn. 5 To 109/2000, byl 
z podnětu odvolání státního zástupce podle § 258 odst. 1 písm. a), b), c) tr. 
ř. zrušen rozsudek Okresního soudu v Blansku ze dne 2. 12. 1999, sp. zn. 1 T 
353/97. Podle § 259 odst. 1 tr. ř. byla věc soudu prvního stupně vrácena s tím, 
aby ji v potřebném rozsahu znovu projednal a rozhodl. Podle § 253 odst. 1 tr. 
ř. bylo odvolání poškozené T. R. zamítnuto.

Rozsudkem Okresního soudu v Blansku ze dne 13. 7. 2000, sp. zn. 1 T 353/97, byl 
obviněný J. Č.  opět podle § 226 písm. c) tr. ř. zproštěn obžaloby z trestného 
činu ublížení na zdraví podle § 224 odst. 1, 2 tr. zák., a to pro týž skutek, 
jak byl popsán výše.

Usnesením Krajského soudu v Brně ze dne 23. 10. 2000, sp. zn. 5 To 517/2000, 
bylo podle § 256 tr. ř. zamítnuto odvolání státního zástupce proti rozsudku 
Okresního soudu v Blansku ze dne 13. 7. 2000, sp. zn. 1 T 353/97.

Proti naposledy citovanému usnesení podal ministr spravedlnosti stížnost pro 
porušení zákona v neprospěch obviněného J. Č. a. V písemném zdůvodnění 
mimořádného opravného prostředku poukazuje na ustanovení § 2 odst. 5, 6, § 254 
odst. 1, § 256 tr. ř. a § 224 odst. 1, 2 tr. zák. s tím, že se jimi příslušné 
soudy neřídily.

Ministr spravedlnosti namítá, že okresní soud nepostupoval správně, pokud 
vycházel z písemného vyhotovení revizního znaleckého posudku Ing. J. P. Chybně 
nepřihlédl k vyjádření znalce Ing. A. V. ze dne 23. 4. 2000, ve kterém exaktně 
doložil, že pokud by se smyková stopa pravého jízdního kola vozidla zn. Tatra 
815 nacházela ve vzdálenosti 1,5 m od středové čáry, pak se levá strana vozidla 
nacházela asi 0,75 m v levém protisměrném jízdním pruhu. Okresní soud rovněž 
nepřihlédl k tomu, že znalec Ing. J. Peřina v reakci ze dne 12. 6. 2000, na 
vyjádření znalce Ing. A. V., připustil závěr, že vozidlo zn. Tatra 815 se 
pohybovalo ve vzdálenosti 0,75 m v levém jízdním pruhu. Přes toto upřesňující 
vyjádření setrval okresní soud na původním závěru písemného vyhotovení 
revizního znaleckého posudku, že se vozidlo zn. Tatra 815 pohybovalo předními 
koly v pravé polovině vozovky rovnoběžně s její osou. Vzhledem k zásadnímu 
pochybení revizního znalce ve věci, měl se okresní soud podrobněji zabývat 
protokolem o nehodě v silničním provozu, plánkem místa nehody a 
fotodokumentací, z nichž vyplývalo, že zadní doprovodné vozidlo a vozidlo zn. 
VW Transportér se střetla v levé polovině vozovky. Měl pečlivěji hodnotit údaje 
svědků J. S., J. R., Z. T. a J. C. o přítomnosti nezjištěného kamionu v místě 
dopravní nehody. Podle údajů těchto svědků ovlivnilo postavení kamionu průběh 
dopravní nehody a jeho řidič byl jejím účastníkem. Poloha kamionu nebyla 
zaznamenána v protokolu o nehodě v silničním provozu, v plánku místa nehody a 
ve fotodokumentaci. Nebyla zjišťována totožnost řidiče. Tyto skutečnosti 
vzbuzují úvahy o manipulaci s vozidly před provedením prvotních úkonů na místě 
dopravní nehody. Vzhledem k trvajícím rozporům mezi oběma znalci o směru pohybu 
vozidla zn. Tatra 815 v levé polovině vozovky, měl okresní soud podle § 110 tr. 
ř. přibrat k podání znaleckého posudku ústav.

Ministr spravedlnosti konstatuje, že krajský soud při rozhodování o odvolání 
rovněž pochybil. Uvedený soud dovodil, že znalecký posudek Ing. A. V. je 
zpochybňován námitkami znalce Ing. J. D., které předložila obhajoba. Přitom již 
okresní soud poukázal, že Ing. J. D. neopíral svá tvrzení o provedené důkazy a 
uplatněné technické postupy. Ministr spravedlnosti také nesouhlasí s tím, jak 
se odvolací soud vypořádal se svědeckými výpověďmi Z. T. Jako nesprávný 
považuje závěr odvolacího soudu o tom, že pokud vozidlo zn. Tatra 815 
přesahovalo do levé poloviny vozovky, nelze tuto skutečnost klást jeho řidiči k 
tíži. V této souvislosti ministr spravedlnosti poukazuje na šířku zmíněného 
vozidla, šířku zpevněné části komunikace i šířku pravého jízdního pruhu. Podle 
jeho názoru neměl obviněný žádný technický důvod jet v levé polovině vozovky, 
pokud ovšem neobjížděl nebo nepředjížděl jiné vozidlo. Pokud odvolací soud 
poukázal na to, že řidič osobního automobilu mohl po projetí zatáčky a spatření 
vozidla projet ve svém jízdním pruhu, kde byl dostatečný prostor, tak 
nezohlednil možnost, že za vozidlem zn. Tatra 815 se v jízdní dráze nacházela 
další vozidla kolony. Tato skutečnost vyplývala ze zanechaných stop, z výpovědí 
svědka Z. T. a ze závěrů znalce Ing. A. V.

Podle ministra spravedlnosti pochybil odvolací soud i při výkladu dopravních 
předpisů vztahujících se k dopravní nehodě. Nezvážil, že policejní vozidla jela 
v koloně a v době dopravní nehody platila vyhláška č. 99/1989 Sb., přičemž se 
nejednalo o přepravu nadměrného nákladu, pro který by platil jiný právní režim. 
Zde poukazuje na ustanovení § 35 odst. 1, 2 citované vyhlášky s tím, že řidiči 
doprovodných vozidel i řidiči jedoucí v koloně byli povinni dodržovat 
ustanovení části první vyhlášky, mj. i § 3 odst. 1 písm. b) povinnosti dbát 
dopravních značek. V této souvislosti uvádí, že úsek dopravní nehody byl 
označen značkami A 2a (dvojitá zatáčka, první vpravo) a V la (podélná čára 
souvislá). Poškozený i přesto, že minul policejní vozidlo s výstražnými 
znameními, nemohl očekávat, že ostatní účastníci silničního provozu budou tato 
pravidla porušovat. Teprve po náležitém zhodnocení okolností dopravní nehody, 
včetně vyhodnocení znaleckého posudku ústavu, bude možno posoudit, do jaké míry 
obviněný za situace, při které se od něj první doprovodné vozidlo vzdálilo tak, 
že vznikají důvodné pochybnosti, zda bylo stále součástí kolony, dbal náležité 
opatrnosti, pokud v nepřehledné zatáčce rozdělené plnou čarou souvislou jel v 
levé polovině vozovky, z jakých příčin, a kde se nacházela zbývající vozidla 
kolony. Až pak bude možno ověřit, zda poškozený měl dostatek místa k projetí 
anebo, zda měl pravý jízdní pruh zablokován vozidly. Od těchto zjištění bude 
záviset právní posouzení jednání obviněného.

Závěrem stížnosti pro porušení zákona ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že usnesením Krajského soudu 
v Brně ze dne 23. 10. 2000, sp. zn. 5 To 517/2000, byl porušen zákon v 
ustanoveních § 254 odst. 1, § 256 tr. ř. a v řízení předcházejícím též 
rozsudkem Okresního soudu v Blansku v ustanoveních § 2 odst. 5, 6 tr. ř. ve 
vztahu k § 224 odst. 1, 2 tr. zák. Dále aby podle § 269 odst. 2 tr. ř. napadené 
usnesení zrušil, včetně rozhodnutí obsahově navazujících, pokud vzhledem ke 
změně, k níž došlo zrušením, pozbyla podkladu. Poté aby Nejvyšší soud 
postupoval podle § 270 odst. 1 tr. ř.

Nejvyšší soud přezkoumal podle § 267 odst. 1 tr. ř. z podnětu podané stížnosti 
pro porušení zákona a na podkladě spisového materiálu správnost výroku 
napadeného usnesení, jakož i řízení, které mu předcházelo, včetně rozsudku 
Okresního soudu v Blansku ze dne 13. 7. 2000, sp. zn. 1 T 353/97, a dospěl k 
níže uvedeným závěrům.

Před Okresním soudem v Blansku byly k objasnění skutkového stavu věci u 
hlavního líčení provedeny výslechy obviněného, svědků a tří znalců z oboru 
dopravy, odvětví silniční doprava, přičemž dva z nich vypracovali samostatné 
znalecké posudky. Dále byly v rámci dokazování provedeny znalecké posudky z 
oboru zdravotnictví, odvětví soudního lékařství a z oboru ekonomiky, odvětví 
ceny a odhady motorových vozidel. Rovněž byl konstatován protokol o nehodě v 
silničním provozu, včetně plánku a fotodokumentace, protokol o vyšetřovacím 
pokusu, lékařská zpráva ke zranění M. K. a a další listinné důkazy.

Z důkazů provedených u hlavního líčení jednoznačně vyplývalo, že kritického dne 
došlo k dopravní nehodě, s výše uvedenými tragickými následky, přičemž její 
příčinou nebyl technický stav zainteresovaných vozidel. Dále soudy obou stupňů 
dospěly k závěru, že obviněný J. Č.  dopravní nehodu nezavinil, neboť nebylo 
prokázáno, že spáchal skutek, pro který byl stíhán. Právě nesprávnost tohoto 
závěru namítá stížnost pro porušení zákona.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu.

Nutno souhlasit se stížností pro porušení zákona, že nebyly v trestním řízení 
zajištěny, provedeny a tím i zhodnoceny všechny důkazy potřebné k objasnění 
skutku, pro který byl obviněný J. Č.  trestně stíhán. Již v přípravném řízení 
měl vyšetřovatel dalšími důkazy prošetřit, zda se v době dopravní nehody v její 
bezprostřední blízkosti nenacházelo nákladní vozidlo, o kterém se ve svých 
výpovědích zmiňovali zejména svědci J. C. a Z. T. Posledně jmenovaný přitom 
uváděl, že šlo o vozidlo Trambus s vlekem. Protože toto vozidlo mohlo být 
účastníkem předmětné dopravní nehody, přičemž z protokolu o nehodě v silničním 
provozu a ani z dalších listinných důkazů nevyplývala zainteresovanost dalšího 
nákladního automobilu na dopravní nehodě, měl vyšetřovatel učinit úkony ke 
zjištění jeho řidiče, eventuálně dalších členů posádky vozidla. Např. mohl 
požádat celostátní i lokální sdělovací prostředky k publikování výzvy, aby se 
posádka nákladního automobilu, případně jeho řidič přihlásili k podání 
svědectví ve věci. Pokusit se identifikovat zmíněné vozidlo a jeho posádku 
nemělo být pominuto, neboť obviněnému Janu Č.  bylo ve sdělení obvinění kladeno 
za vinu předjíždění nákladní soupravy v nepřehledné zatáčce, přejetí podélné 
čáry souvislé, v důsledku čehož mělo dojít k dopravní nehodě s protijedoucím 
osobním automobilem a ke škodným následkům na životě a zdraví. Zajištění tohoto 
důkazu v současnosti, kdy od dopravní nehody uplynula velmi dlouhá doba (pět 
roků), je prakticky nereálné. Z téhož důvodu nelze zmíněné pochybení trestního 
řízení vytýkat odvolacímu soudu.

Naproti tomu se Nejvyšší soud neztotožnil s názorem uvedeným ve stížnosti pro 
porušení zákona, že v trestním řízení měl být vyžádán znalecký posudek ústavu. 
Již v přípravném řízení byl ve věci zajištěn znalecký posudek z oboru dopravy, 
odvětví silniční doprava, který vypracoval a u hlavního líčení zopakoval Ing. 
A. V. V řízení před soudem předložil obviněný J. Č.  ke znaleckému posudku 
písemné vyjádření znalce Ing. J. D., které namítalo správnost některých jeho 
závěrů, což jmenovaný znalec i uvedl u hlavního líčení. Proto byl Okresním 
soudem v Blansku ve věci důvodně vyžádán revizní znalecký posudek z oboru 
dopravy, odvětví silniční doprava, jenž zpracoval a u hlavního líčení zopakoval 
Ing. J. P. Pro úplnost lze konstatovat, že okresní soud nejprve přibral k 
podání revizního znaleckého posudku Vysoké učení technické v Brně, Ústav 
soudního inženýrství. Jelikož se dodatečně zjistilo, že Ing. A. V. je 
zaměstnancem tohoto ústavu, bylo na žádost jeho ředitele upuštěno okresním 
soudem od zadání vypracování revizního znaleckého posudku ústavu a ve věci byl 
přibrán zmíněný revizní znalec. 

Je skutečností, že závěry revizního znaleckého posudku Ing. J. P. ve věci se 
lišily od závěrů znaleckého posudku Ing. A. V., zejména v otázce co bylo 
technickou příčinnou dopravní nehody a kde se na vozovce nacházelo vozidlo 
obviněného J. Č. a bezprostředně před střetem s vozidlem zn. Škoda Felicia. 
Závěry těchto znaleckých posudků byly podrobně rozvedeny v rozsudku okresního 
soudu, a proto není potřebné je zde opakovat. Nutno však uvést, že po 
vzájemných písemných připomínkách mezi znalcem Ing. A. V. a revizním znalcem, 
se Ing. J. P. ztotožnil s názorem, o pohybu vozidla zn. Tatra 815 asi 0,75 m v 
protisměrném jízdním pruhu. Protože v rámci těchto připomínek se znalci shodli 
i  v  řadě dalších znaleckých zjištění, týkajících se předmětné dopravní nehody 
a své závěry uvedli i u hlavního líčení, nebylo potřebné, aby byl ve věci 
vyžádán znalecký posudek ústavu.

Okresní soud v Blansku dospěl na základě provedených důkazů a jejich 
vyhodnocení ke skutkovým a právním závěrům uvedeným ve výroku napadeného 
rozsudku. V této souvislosti poukázal okresní soud při hodnocení důkazů na 
svědecké výpovědi řidičů a spolujezdců kolony policejních vozidel, kteří byli 
bezprostředně přítomni dopravní nehodě a uvedli, že obviněný jel v době nehody 
ve svém jízdním pruhu. Lze stručně připomenout, že obviněný J. Č.  sice 
vypověděl, že před tragickou událostí předjížděl sanitku a nákladní automobil, 
což potvrdili další svědci, avšak tuto předchozí činnost nedával do souvislosti 
s dopravní nehodou. Pokud byli svědci z policejních vozidel zn. VW Transportér 
a zn. Škoda Forman (třetí a čtvrté vozidlo kolony) dotazováni k brzdným stopám, 
uvedeným v protokolu o nehodě v silničním provozu, včetně plánku a 
fotodokumentace, nacházejícím se v protisměrném jízdním pruhu jízdy kolony 
policejních vozidel, tak zdůraznili, že nemají souvislost se žádnou z 
předmětných dopravních nehod. Podle výpovědí obviněného a svědků, řidičů a 
spolujezdců z kolony policejních vozidel, došlo k dopravní nehodě tak, že z 
protisměru vjelo do pravotočivé zatáčky velkou rychlostí auto bílé barvy zn. 
Škoda Felicia, jeho řidič nezvládl řízení (Ing. L. R. ) a dostal smyk. Z 
odůvodnění rozsudku rovněž vyplývá, z jakých konkrétních důvodů okresní soud 
vyhodnotil jako věrohodné výpovědi obviněného, svědků členů posádek policejních 
vozidel a další důkazy, včetně revizního znaleckého posudku z oboru dopravy, 
odvětví silniční doprava a naopak proč nemohl svá skutková zjištění opřít o 
výpovědi svědků J. C. a Z. T. a o znalecký posudek z oboru dopravy, odvětví 
silniční doprava, vypracovaný Ing. A. V. Lze stručně poznamenat, že 
nespolehlivost výpovědí posledně jmenovaných svědků byla spatřována v tom, že 
událost sledovali ze vzdálenosti asi 0,5 až 1 km. Navíc tvrzení svědka Z. T., 
opakovaně vyslýchaného u hlavního líčení, o předjíždění nákladního vozidla 
Trambus s vlekem kolonou policejních vozidel v době dopravní nehody, bylo 
zpochybněno, neboť podle jeho vlastního vyjádření do místa události neviděl. Na 
základě hodnocení důkazů dospěl okresní soud ohledně žalovaného skutku k 
závěru, že řidič vozidla zn. Škoda Felicia Ing. L. R.  nezvládl v nepřehledné 
zatáčce řízení, při jízdě řádně označené kolony vozidel v protisměru. Podle 
okresního soudu nebylo prokázáno, že by vozidlo zn. Tatra 815 bylo částí ve 
směru jeho jízdy, což ani podle tohoto soudu nebylo podstatné, neboť poškozený 
měl reagovat na první vozidlo kolony snížením rychlosti. V této záležitosti 
okresní soud rovněž poukázal na ustanovení § 35 odst. 1, 2, 3 vyhlášky č. 
99/1989 Sb., o pravidlech provozu na pozemních komunikacích, v tehdy platném 
znění.

Naproti tomu podle Krajského soudu v Brně, který dne 23. 10. 2000 rozhodoval o 
odvolání státního zástupce, bylo sice prokázáno, že vozidlo obviněného 
přesahovalo poněkud do levého jízdního pruhu. S ohledem na rozměry vozidla i 
šířku vozovky, limitovanou vpravo svodidly, však takový způsob jízdy lze ztěží 
klást obviněnému k tíži. Právě rozměry vozidla, resp. obou nákladních vozidel, 
byly nepochybně jedním z důvodů, proč před kolonou jelo policejní vozidlo s 
výstražným znamením. 

Tímto hodnocením se sice odvolací soud odchýlil od skutkových zjištění, jak 
byla uvedena v rozsudku soudu prvního stupně, což důvodně namítá stížnost pro 
porušení zákona. Tato okolnost však neměla vliv na správnost výroku napadeného 
usnesení. 

Podle názoru Nejvyššího soudu nepostupoval Okresní soud v Blansku v rozporu se 
zákonem, když na základě provedených a vyhodnocených důkazů dospěl u hlavního 
líčení k závěru, že nebylo prokázáno, že by obviněný J. Č.  předjížděl v 
bezprostřední blízkosti nepřehledné zatáčky nákladní soupravu. V daném případě 
je nesporné, že ke střetu obou vozidel došlo v jízdním pruhu obviněného, jak 
vyplývá z protokolu o nehodě v silničním provozu, včetně plánku a pořízené 
fotodokumentace, přičemž v té době jel s vozidlem zn. Tatra 815 rychlostí 60 – 
65 km/hod. I za situace, že by se jeho vozidlo v době dopravní nehody z 
nějakého důvodu nacházelo zčásti v protisměrném jízdním pruhu a přejelo 
podélnou čáru souvislou, jak nakonec shodně uváděli znalci Ing. A. V. a Ing. J. 
P. (asi o délku 0,75 m) a z čehož vycházel i odvolací soud, nebylo by možné 
jednání obviněného spolehlivě hodnotit jako překážku protijedoucímu automobilu, 
která byla příčinou dopravní nehody. Toto konstatování je důvodné nejen na 
případný omezený přesah jeho vozidla do protisměru (vzhledem k šíři vozovky 
možnost bezpečného objetí), ale i na to, že za ním byla další vozidla kolony, 
přičemž jejich konkrétní pohyb po komunikaci mohl ovlivnit vznik a průběh 
dopravní nehody, což však by nebylo možné klást obviněnému za vinu. Navíc 
reakce řidiče protijedoucího automobilu poškozeného Ing. L. R. na první vozidlo 
policejní kolony, které mělo ve smyslu § 35 odst. 1 vyhlášky č. 99/1989 Sb., o 
pravidlech provozu na pozemních komunikacích, v tehdy platném znění, všechny 
náležitosti vozidla s právem přednostní jízdy (používalo typické zvukové 
znamení, doplněné zvláštním výstražným světlem), nebyla vzhledem k rychlosti 
jeho další jízdy zcela adekvátní z hlediska § 35 odst. 3 věty první téže 
vyhlášky, jak v odůvodnění napadeného rozsudku uvedl okresní soud. Podle tohoto 
ustanovení řidiči ostatních vozidel museli vozidlům s právem přednostní jízdy a 
vozidlům jimi doprovázeným umožnit bezpečný a plynulý průjezd, a jestliže to 
bylo nutné,  zastavit vozidlo na takovém místě, aby jim nepřekáželo. 

	Vzhledem k uvedeným skutečnostem Nejvyšší soud podle § 268 odst. 2 tr. 
ř. vyslovil, že v řízení, které předcházelo usnesení Krajského soudu v Brně ze 
dne 23. 10. 2000, sp. zn. 5 To 517/2000, byl porušen zákon v ustanoveních § 2 
odst. 5, 6 tr. ř. ve prospěch obviněného J. Č.  Porušení zákona spočívalo v 
nedostatečně zjištěném skutkovém stavu, na což bylo již poukázáno. Tímto 
pochybením byl obviněný J. Č.  nedůvodně zvýhodněn, neboť nelze vyloučit, že 
zajištění a provedení níže uvedených důkazů v trestním řízení mohlo v konečném 
důsledku vést k jiným skutkovým a právním závěrům ve věci.  I když mohou 
přetrvávat určité pochybnosti, kde se přesně bezprostředně před dopravní 
nehodou a v době kritické události nacházelo vozidlo obviněného na komunikaci, 
tak Nejvyšší soud nezrušil napadená rozhodnutí a nepřikázal nové projednání a 
rozhodnutí věci. Za nynějšího stavu a značného časového odstupu od kritické 
události není reálné, že by se podařilo dokazování doplnit těmi důkazy, jenž 
měly být opatřeny bezprostředně po činu a které měly spočívat ve výpovědích 
posádky vozidla Trambus s vlekem ohledně způsobu jízdy obviněného. 

Závěrem a pro úplnost lze poznamenat, že tímto rozsudkem Nejvyššího soudu 
zůstala obě napadená rozhodnutí, a to rozsudek Okresního soudu v Blansku ze dne 
13. 7. 2000, sp.   zn. 1 T 353/97, i usnesení Krajského soudu v  Brně ze dne 
23. 10. 2000, sp. zn. 5 To 517/2000, nedotčena. 

Poučení: Proti tomuto rozsudku není stížnost pro porušení zákona přípustná.

V Brně dne 4. července 2001

Předseda senátu:

JUDr. Jiří  H o r á k 
