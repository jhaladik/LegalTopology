Soud: Nejvyšší soud

Spisová značka: 11 Tz 2/2024

Datum rozhodnutí: 28.02.2024

Typ rozhodnutí: ROZSUDEK


Heslo: Započítání vazby

Dotčené předpisy: § 92 odst. 4 tr. zákoníku

Kategorie rozhodnutí: A




11 Tz 2/2024- 





ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 28. 2. 2024 v senátě 
složeném z předsedy JUDr. Tomáše Durdíka a soudců JUDr. Antonína Draštíka a 
JUDr. Petra Škvaina, Ph.D. stížnost pro porušení zákona podanou ministrem 
spravedlnosti České republiky proti usnesením Vrchního soudu v Praze ze dne 16. 
8. 2022, sp. zn. 15 To 45/2022, ze dne 16. 8. 2022, sp. zn. 15 To 46/2022, a ze 
dne 16. 8. 2022, sp. zn. 15 To 47/2022, ve prospěch odsouzených 1. D. M., t. č. 
ve výkonu trestu odnětí svobody ve Věznici Odolov, 2. R. K., a 3. J. M., a 
rozhodl podle § 268 odst. 2, § 269 odst. 2, § 270 odst. 1, § 274 odst. 3 písm. 
a) tr. řádu   t a k t o :

I.	Usnesením Vrchního soudu v Praze ze dne 16. 8. 2022, sp. zn. 15 To 
45/2022, byl porušen zákon v neprospěch D. M., v ustanovení § 92 odst. 4 tr. 
zákoníku.

II.	Usnesením Vrchního soudu v Praze ze dne 16. 8. 2022, sp. zn. 15 To 
46/2022, byl porušen zákon v neprospěch R. K., v ustanovení § 92 odst. 4 tr. 
zákoníku.

III.	Usnesením Vrchního soudu v Praze ze dne 16. 8. 2022, sp. zn. 15 To 
47/2022, byl porušen zákon v neprospěch J. M., v ustanovení § 92 odst. 4 tr. 
zákoníku.

IV.	Usnesení Vrchního soudu v Praze ze dne 16. 8. 2022, sp. zn. 15 To 
45/2022, ze dne 16. 8. 2022, sp. zn. 15 To 46/2022, a ze dne 16. 8. 2022, sp. 
zn. 15 To 47/2022, se zrušují v celém jejich rozsahu. Současně se zrušují také 
veškerá další rozhodnutí na tato zrušená usnesení obsahově navazující, pokud 
vzhledem ke změně, k níž došlo zrušením, pozbyla podkladu.

V.	Vrchnímu soudu v Praze se přikazuje, aby věc v potřebném rozsahu 
znovu projednal a rozhodl.

O d ů v o d n ě n í :

I.
Dosavadní průběh řízení


1.	Odsouzení D. M., R. K. a J. M. byli rozsudkem Krajského soudu v 
Hradci Králové ze dne 1. 10. 2020, sp. zn. 9 T 4/2020, ve spojení s rozsudkem 
Vrchního soudu v Praze ze dne 19. 3. 2021, sp. zn. 15 To 6/2021, (společně s 
dalšími spoluobviněnými osobami) uznáni vinnými zvlášť závažným zločinem 
nedovolené výroby a jiného nakládání s omamnými a psychotropními látkami a s 
jedy podle § 283 odst. 1, odst. 2 písm. a), odst. 3 písm. c) tr. zákoníku. Za 
to byli odsouzeni podle § 283 odst. 3 tr. zákoníku k trestu odnětí svobody v 
případě D. M. a R. K. ve výměře osmi let a šesti měsíců, v případě J. M. ve 
výměře osmi let, pro jehož výkon byli všichni jmenovaní podle § 56 odst. 3 tr. 
zákoníku zařazeni do věznice s ostrahou, a to za současného uložení trestu 
propadnutí věci. Odsouzenému J. M. bylo za podmínek § 99 odst. 2 písm. a), 
odst. 4 tr. zákoníku uloženo rovněž ochranné léčení protitoxikomanické v 
ambulantní formě.   

2.	Po nařízení výkonu trestu odnětí svobody pravomocně uloženého 
rozsudkem Krajského soudu v Hradci Králové ze dne 1. 10. 2020, sp. zn. 9 T 
4/2020, ve spojení s rozsudkem Vrchního soudu Praha ze dne 19. 3. 2021, sp. zn. 
15 To 6/2021, bylo usnesením Krajského soudu v Hradci Králové ze dne 5. 9. 
2022, č. j. 9 T 4/2020–3094, podle § 92 odst. 1 tr. zákoníku a § 334 odst. 1 
tr. řádu rozhodnuto o započtení vazby odsouzeného D. M. v trvání od 18. 12. 
2018 v 5:20 hodin do 2. 8. 2019 ve 13:05 hodin do tohoto trestu. Následně bylo 
usnesením Krajského soudu v Hradci Králové ze dne 1. 6. 2022, č. j. 9 T 
4/2020-2951, rozhodnuto tak, že podle § 92 odst. 4 tr. zákoníku a § 334 odst. 1 
tr. řádu se odsouzenému D. M. započítává do trestu odnětí svobody, který mu byl 
pravomocně uložen výše citovaným rozsudkem Vrchního soudu v Praze, poměrná část 
doby v délce 590 dnů z doby, po kterou byla vazba nahrazena dohledem probačního 
úředníka se stanovením omezujících povinností a nasazením elektronického 
náramku sloužícího k detekci pohybu odsouzeného v době od 2. 8. 2019 do 1. 7. 
2021. Proti tomuto usnesení krajského soudu však podali stížnost jak odsouzený, 
tak i státní zástupce Krajského státního zastupitelství v Hradci Králové, načež 
o těchto řádných opravných prostředcích rozhodoval Vrchní soud v Praze, který 
svým usnesením ze dne 16. 8. 2022, sp. zn. 15 To 45/2022, z podnětu stížnosti 
podané státním zástupcem podle § 149 odst. 1 písm. a) tr. řádu napadené 
usnesení krajského soudu zrušil v celém rozsahu a ve věci nově rozhodl tak, že 
podle § 92 odst. 4 tr. zákoníku a § 334 odst. 1 tr. řádu se odsouzenému D. M. 
započítává do trestu odnětí svobody, který mu byl pravomocně uložen výše 
citovaným rozsudkem Vrchního soudu v Praze, poměrná část doby v délce 467 dnů z 
doby, po kterou byla vazba nahrazena dohledem probačního úředníka se stanovením 
omezujících povinností a nasazením elektronického náramku sloužícího k detekci 
pohybu odsouzeného v době od 2. 8. 2019 do 1. 7. 2021. Naproti tomu stížnost 
odsouzeného byla vrchním soudem podle § 148 odst. 1 písm. c) tr. řádu zamítnuta 
jako nedůvodná.      

3.	V případě R. K. bylo po nařízení výkonu trestu odnětí svobody 
uloženého rozsudkem Krajského soudu v Hradci Králové ze dne 1. 10. 2020, sp. 
zn. 9 T 4/2020, ve spojení s rozsudkem Vrchního soudu Praha ze dne 19. 3. 2021, 
sp. zn. 15 To 6/2021, usnesením Krajského soudu v Hradci Králové ze dne 5. 9. 
2022, č. j. 9 T 4/2020–3092, podle § 92 odst. 1 tr. zákoníku a § 334 odst. 1 
tr. řádu rozhodnuto o započtení vazby v trvání od 18. 12. 2018 v 7:00 hodin do 
17. 10. 2019 ve 14:55 hodin do tohoto trestu. Následně bylo usnesením Krajského 
soudu v Hradci Králové ze dne 1. 6. 2022, č. j. 9 T 4/2020-2949, rozhodnuto 
tak, že podle § 92 odst. 4 tr. zákoníku a § 334 odst. 1 tr. řádu se tomuto 
odsouzenému započítává do trestu odnětí svobody, který mu byl pravomocně uložen 
výše citovaným rozsudkem Vrchního soudu v Praze, poměrná část doby v délce 466 
dnů z doby, po kterou byla vazba nahrazena dohledem probačního úředníka se 
stanovením omezujících povinností a nasazením elektronického náramku sloužícího 
k detekci pohybu odsouzeného v době od 17. 10. 2019 do 10. 8. 2021. Proti 
tomuto usnesení krajského soudu však podali stížnost jak odsouzený, tak i 
státní zástupce Krajského státního zastupitelství v Hradci Králové, načež o 
těchto řádných opravných prostředcích rozhodoval Vrchní soud v Praze, který obě 
podané stížnosti svým usnesením ze dne 16. 8. 2022, sp. zn. 15 To 46/2022, 
podle § 148 odst. 1 písm. c) tr. řádu zamítl jako nedůvodné.      

4.	V případě J. M. bylo po nařízení výkonu trestu odnětí svobody 
uloženého rozsudkem Krajského soudu v Hradci Králové ze dne 1. 10. 2020, sp. 
zn. 9 T 4/2020, ve spojení s rozsudkem Vrchního soudu Praha ze dne 19. 3. 2021, 
sp. zn. 15 To 6/2021, usnesením Krajského soudu v Hradci Králové ze dne 5. 9. 
2022, č. j. 9 T 4/2020–3096, podle § 92 odst. 1 tr. zákoníku a § 334 odst. 1 
tr. řádu rozhodnuto o započtení vazby v trvání od 18. 12. 2018 v 5:20 hodin do 
7. 11. 2019 ve 14:00 hodin do tohoto trestu. Následně bylo usnesením Krajského 
soudu v Hradci Králové ze dne 3. 6. 2022, č. j. 9 T 4/2020-2955, rozhodnuto 
tak, že podle § 92 odst. 4 tr. zákoníku a § 334 odst. 1 tr. řádu se tomuto 
odsouzenému započítává do trestu odnětí svobody, který mu byl pravomocně uložen 
výše citovaným rozsudkem Vrchního soudu v Praze, poměrná část doby v délce 482 
dnů z doby, po kterou byla vazba nahrazena dohledem probačního úředníka se 
stanovením omezujících povinností a nasazením elektronického náramku sloužícího 
k detekci pohybu odsouzeného v době od 11. 7. 2019 do 24. 6. 2021. Proti tomuto 
usnesení krajského soudu však podali stížnost jak odsouzený, tak i státní 
zástupce Krajského státního zastupitelství v Hradci Králové, načež o těchto 
řádných opravných prostředcích rozhodoval Vrchní soud v Praze, který svým 
usnesením ze dne 16. 8. 2022, sp. zn. 15 To 47/2022, z podnětu stížnosti podané 
státním zástupcem podle § 149 odst. 1 písm. a) tr. řádu napadené usnesení 
krajského soudu zrušil v celém rozsahu a ve věci nově rozhodl tak, že podle § 
92 odst. 4 tr. zákoníku a § 334 odst. 1 tr. řádu se odsouzenému J. M. 
započítává do trestu odnětí svobody, který mu byl pravomocně uložen výše 
citovaným rozsudkem Vrchního soudu v Praze, poměrná část doby v délce 298 dnů z 
doby, po kterou byla vazba nahrazena dohledem probačního úředníka se stanovením 
omezujících povinností a nasazením elektronického náramku sloužícího k detekci 
pohybu odsouzeného v době od 7. 11. 2019 do 24. 6. 2021. Naproti tomu stížnost 
odsouzeného byla vrchním soudem podle § 148 odst. 1 písm. c) tr. řádu zamítnuta 
jako nedůvodná.   

II.
Stížnost pro porušení zákona a jednotlivá vyjádření k ní   


5.	Dne 17. 1. 2024 podal ministr spravedlnosti (dále též jen 
„stěžovatel“) podle § 266 odst. 1 tr. řádu proti shora citovaným pravomocným 
usnesením Vrchního soudu v Praze ze dne 16. 8. 2022, sp. zn. 15 To 45/2022, ze 
dne 16. 8. 2022, sp. zn. 15 To 46/2022, a ze dne 16. 8. 2022, sp. zn. 15 To 
47/2022, stížnost pro porušení zákona, a to ve prospěch odsouzených D. M., R. 
K. a J. M. Ministr spravedlnosti v rámci odůvodnění podané stížnosti pro 
porušení zákona primárně poukázal na skutečnost, že v téže trestní věci byl ve 
vztahu k osobě odsouzeného J. L. vydán dne 26. 6. 2023 nález Ústavního soudu, 
sp. zn. II. ÚS 2879/22, jimž bylo konstatováno, že usnesením Vrchního soudu v 
Praze ze dne 16. 8. 2022, sp. zn. 15 To 44/2022, bylo porušeno právo 
stěžovatele J. L. na osobní svobodu podle čl. 8, právo na spravedlivý proces 
zaručené čl. 36 odst. 1 a zásada nulla poena sine lege podle § 39 Listiny 
základních práv a svobod (dále též jen „Listina“). Za tohoto stavu Ústavní soud 
dotčené usnesení vrchního soudu zrušil s odůvodněním, že redukované započítání 
soudem uložené povinnosti zdržovat se pod dohledem probačního úředníka ve 
stanoveném období v určeném obydlí nebo jeho části do uloženého trestu, 
nepřipouští-li tak výslovně zákon, není v souladu se základním právem zaručeným 
v čl. 39 Listiny, přičemž konstatoval, že zvoleným postupem vrchního soudu 
došlo k chybnému zápočtu doby nahrazující vazbu podle § 92 odst. 4 tr. zákoníku.

6.	V odůvodnění stížností pro porušení zákona napadených usneseních sp. 
zn. 15 To 45/2022, sp. zn. 15 To 46/2022 a sp. zn. 15 To 47/2022 přitom Vrchní 
soud v Praze podle ministra spravedlnosti argumentoval zcela totožně jako v 
případě usnesení sp. zn. 15 To 44/2020 vydaného ve vztahu k osobě 
spoluodsouzeného J. L. S ohledem na zákonná ustanovení vrchní soud dovodil, že 
při zápočtu do trestu odnětí svobody osobám odsouzených nelze v rámci trestního 
řízení bez dalšího opomenout povinnost podle § 73 odst. 3 tr. řádu. Správnost 
uvedeného postupu by měla být primárně odvoditelná z § 92 odst. 4 tr. zákoníku, 
nicméně podporu pro tuto argumentaci by podle vrchního soudu bylo primárně 
možné opřít i o určitou analogii § 60 odst. 4 tr. zákoníku, na nějž odkazuje i 
ustanovení § 73 odst. 3 tr. řádu, a posléze na něj navazující ustanovení § 61 
tr. zákoníku, které byť pro přeměnu trestů, jejichž podstatou je omezení pohybu 
odsouzeného, určuje pravidla přeměny, a tak i vzájemného zápočtu. Podle 
Vrchního soudu v Praze individuálnost posouzení okolností každého konkrétního 
odsouzeného by však měla být imanentním znakem pro postup podle § 92 odst. 4 
tr. zákoníku. Je totiž třeba vidět nuance v hodnocení míry v omezení osob 
odsouzených, kteří měli vazbu nahrazenou povinností zdržovat se v konkrétním 
místě (…), v kontrastu třeba s osobami odsouzených, kteří v rámci povinnosti 
podle § 73 odst. 3 tr. řádu měli stanovené i časy osobního volna. S ohledem na 
výše uvedené, a právě s ohledem na vyšší komfort domácího prostředí oproti 
výkonu vazby, shledal vrchní soud jako spravedlivé započítat do doby výkonu 
trestu pouze poměrnou část z období, po kterou byla výše jmenovaným odsouzeným 
vazba nahrazena dohledem probačního úředníka a omezujícími povinnostmi, přičemž 
dodržování stanoveného bylo vykonáváno pomocí elektronické kontroly. V důsledku 
těchto úvah Vrchního soudu v Praze byla v neprospěch odsouzených M., K. a M. do 
trestů odnětí svobody započítána jen zkrácená část z doby, po kterou jim byla 
vazba nahrazena dohledem probačního úředníka, a po kterou se převážně zdržovali 
v domácím prostředí.

7.	V návaznosti na výše uvedené ministr spravedlnosti poukázal na 
skutečnost, že Ústavní soud již ve svém nálezu ze dne 26. 6. 2023, sp. zn. II. 
ÚS 2879/22, konstatoval, že vrchní soud měl sice dobrý důvod pro předmětný 
zásah, kterým byla v tomto případě snaha o spravedlivé zohlednění „vyššího 
komfortu domácího prostředí“, nicméně tento účel by bylo možno naplňovat 
výhradně zákonem, který jasně a zřetelně takový postup stanoví. Vrchní soud se 
tak podle Ústavního soudu, jakož i názoru stěžovatele, dopustil ústavněprávně 
nepřípustného výkladu, k němuž nebyl dostatečně zmocněn zákonnými předpisy a 
jeho postupem tak byl osobám jmenovaných odsouzených nařízen výkon trestu 
odnětí svobody trvající déle, než odpovídá zákonu, a tedy porušující čl. 39 
Listiny stanovující zásadu nulla poena sine lege, což ve svém důsledku vedlo k 
porušení práv těchto odsouzených na osobní svobodu podle čl. 8 Listiny. 
Stěžoval upozornil rovněž na to, že Ústavní soud v neposlední řadě konstatoval 
též porušení čl. 36 odst. 1 Listiny, jelikož argumentace vrchního soudu byla 
natolik schématická, obecná a neindividualizovaná, že jeho rozhodnutí trpí i 
vadami nepřezkoumatelnosti. Z argumentace napadených usnesení nebylo totiž 
zřejmé, zda pro účely odůvodnění usnesení použil postup extenzivní intepretace 
příslušných právních předpisů, které však v předmětných případech znemožňuje 
zásada rozšiřujícího výkladu trestního zákona, či analogie, jež však není 
umožněna s ohledem na zákaz analogie v neprospěch pachatele.

8.	Dotčenými usneseními Vrchního soudu v Praze sp. zn. 15 To 45/2022, 
sp. zn. 15 To 46/2022 a sp. zn. 15 To 47/2022 tak byl v důsledku ústavněprávně 
nepřípustného výkladu trestního zákona podle ministra spravedlnosti ze strany 
vrchního soudu porušen zákon v neprospěch odsouzených D. M., R. K. a J. M., 
jestliže v jejich neprospěch byla v rozporu s § 92 odst. 4 tr. zákona do trestu 
odnětí svobody započítaná pouze zkrácená část z doby, po kterou byla jejich 
vazba nahrazena dohledem probačního úředníka a po kterou se zdržovali převážně 
v domácím prostředí, v důsledku čehož byla odsouzeným uložena povinnost vykonat 
trest odnětí svobody delší, než předpokládá zákon.

9.	Vzhledem k výše uvedenému tak ministr spravedlnosti závěrem podané 
stížnosti pro porušení zákona navrhl, aby Nejvyšší soud podle § 268 odst. 2 tr. 
řádu vyslovil, že pravomocnými usneseními Vrchního soudu v Praze ze dne 16. 8. 
2022, sp. zn. 15 To 45/2022, ze dne 16. 8. 2022, sp. zn. 15 To 46/2022, a ze 
dne 16. 8. 2022, sp. zn. 15 To 47/2022, byl porušen zákon v neprospěch 
odsouzených D. M., R. K. a J. M., a to v ustanovení § 92 odst. 4 tr. zákoníku. 
Současně ministr spravedlnosti navrhl, aby Nejvyšší soud podle § 269 odst. 2 
tr. řádu napadená usnesení vrchního soudu, jakož i veškerá další rozhodnutí na 
tato zrušená usnesení obsahově navazující, pokud vzhledem ke změně, k níž došlo 
zrušením, pozbyla podkladu, zrušil a podle § 270 odst. 1 tr. řádu přikázal 
Vrchnímu soudu v Praze, aby danou věc v potřebném rozsahu znovu projednal a 
rozhodl, případně postupoval podle § 271 odst. 1 tr. řádu.   

10.	K podané stížnosti pro porušení zákona se následně písemně vyjádřili 
odsouzený J. M., který tak učinil prostřednictvím svého zvoleného obhájce, a 
státní zástupce činný u Nejvyššího státního zastupitelství (dále též jen 
„státní zástupce“), podle kterého je namístě tomuto mimořádnému opravnému 
prostředku přisvědčit, neboť argumentaci užitou ministrem spravedlnosti je 
třeba považovat za správnou, ježto je opřena o právní názor na započítání 
povinnosti zdržovat se v obydlí do výkonu trestu odnětí svobody, který vyslovil 
Ústavní soud ve svém nálezu ze dne 26. 6. 2023, sp. zn. II. ÚS 2879/22, jímž 
vyhověl ústavní stížnosti dalšího odsouzeného v této trestní věci J. L.

11.	V této souvislosti státní zástupce konstatoval, že nálezy Ústavního 
soudu jsou v zásadě závazné i pro Nejvyšší soud s tím, že výjimkou by bylo 
takové oponentní stanovisko, které by bylo Nejvyšším soudem odůvodněno způsobem 
popsaným v nálezech Ústavního soudu ze dne 5. 11. 2007, sp. zn. IV. ÚS 44/06 
(publikován pod č. 182/2007 Sb. nál. a usn. Ústavního soudu) a ze dne 13. 11. 
2007 sp. zn. IV. ÚS 301/05 (publikován pod č. 190/2007 Sb. nál. a usn. 
Ústavního soudu), tedy argumentací schopnou iniciovat změnu judikatury 
Ústavního soudu upínající se k projednávané problematice. Pro takovou oponentní 
argumentaci však státní zástupce v předmětné věci neshledává prostor. Nález 
Ústavního soudu je opřen o platné zásady trestního práva hmotného, že v 
neprospěch obviněného není možno překročit běžné meze rozšiřujícího výkladu ani 
užít analogie. Vrchní soud v Praze se užití těchto nástrojů ve své právní 
konstrukci vyhnout nemohl a jím učiněný závěr je tak sice logicky správný, 
avšak ústavněprávně nepřípustný. Závěrem svého vyjádření pak státní zástupce s 
ohledem na výše uvedené navrhl, aby Nejvyšší soud podané stížnosti pro porušení 
zákona v souladu s jejím závěrečným návrhem vyhověl.

12.	Odsouzený J. M. ve svém vyjádření k podané stížnosti pro porušení 
zákona, jež učinil prostřednictvím svého obhájce, předně uvedl, že se zcela 
ztotožňuje s argumentací uvedenou ve stížnosti pro porušení zákona, jakož i s 
vyjádřením Nejvyššího státního zastupitelství k této stížnosti. Současně 
poukázal na nález Ústavního soudu ze dne 26. 6. 2023, sp. zn. II. ÚS 2879/22, 
jímž bylo zrušeno obdobné rozhodnutí Vrchního soudu v Praze vydané v trestní 
věci spoluodsouzeného J. L., neboť jím byla porušena jeho základní práva na 
osobní svobodu podle čl. 8 odst. 1 Listiny, na spravedlivý proces podle čl. 36 
odst. 2 Listiny a právo na pouze zákonnost trestu podle čl. 39 Listiny.  
Citovaný nález Ústavního soudu je přitom podle názoru odsouzeného zcela 
přiléhavý i na jeho případ, neboť Vrchní soud v Praze svojí úvahou o nutnosti 
započítávat v případě omezení realizovaného podle § 73 odst. 3 tr. řádu do doby 
výkonu trestu pouze poměrnou část doby takovéhoto omezení (navíc v obtížně 
pochopitelném paušalizovaném poměru dvou dnů omezení za jeden den trestu) 
porušil zákon v ustanovení § 92 odst. 4 tr. zákoníku.

13.	V návaznosti na shora uvedené odsouzený uvedl, že sám podal proti 
stížností pro porušení zákona napadenému usnesení Vrchního soudu v Praze ze dne 
16. 8. 2022, sp. zn. 15 To 47/2022, ústavní stížnost, a to s totožnou 
argumentací jako spoluodsouzený J. L. V této souvislosti připomněl, že citovaný 
nález Ústavního soudu (ve věci J. L.) byl vyhotoven dne 26. 6. 2023, avšak 
vyhlášen byl až dne 12. 7. 2023, tedy ve stejný den, kdy ve věci jím podané 
ústavní stížnosti rozhodoval IV. senát Ústavního soudu, který svým usnesením 
sp. zn. IV. ÚS 2949/22, rozhodl o odmítnutí ústavní stížnosti odsouzeného. V 
odůvodnění svého odmítavého usnesení přitom Ústavní soud mimo jiné uvedl, že je 
„Nutno přiznat, že právní úprava v § 92 odst. 4 tr. zákoníku vyvolává určité 
otazníky, když předepisuje započíst povinnosti zdržovat se ve svém stanoveném 
časovém období v určeném obydlí nebo jeho části uložené obviněnému podle § 73 
odst. 3 tr. řádu do trestu, avšak neupravuje, jak přesně se tak má stát, když 
hovoří pouze nepříliš určitě o obdobném užití úpravy v § 92 odst. 1 až 3 tr. 
zákoníku. Je nicméně na obecných soudech, aby prováděly výklad právní úpravy. 
Sama skutečnost, že stěžovatel zastává právní názor odlišný, nedokládá porušení 
jeho ústavně zaručených práv. Výklad zvolený vrchním soudem se přitom nejeví 
být nelogickým. Byť opatření podle § 73 odst. 3 tr. řádu jistě zasahují do práv 
obviněných, je zároveň zjevné, že tak činí výrazně méně intenzivním způsobem, 
než jak je tomu u vazby. Stěží lze shledat nepřiměřeným princip, že méně 
intenzivní zásah do osobní svobody se započítává od trestu méně a intenzivnější 
zásah naopak více.“

14.	V právní věci odsouzeného tak Ústavní soud rozhodl zcela opačně než 
ve svém nálezu, který je podkladem podané stížnosti pro porušení zákona, byť je 
z textu obou ústavních stížností podle odsouzeného jasně patrné, že tyto 
namítaly v obou případech stejná porušení stejných základních práv jednotlivých 
účastníků, a to s velmi podobnou argumentací. V daném případě přitom podle 
odsouzeného nelze hovořit o aplikaci jiného právního názoru, kterak se Ústavní 
soud mylně domnívá, nýbrž jde o nepřípustnou konstrukci analogie legis v 
neprospěch odsouzeného a nepřípustné rozšiřování trestní represe bez 
jakéhokoliv zákonného zmocnění, která překračuje meze soudcovského uvážení a 
stává se projevem libovůle, nebo možná i zlovůle, odvolacího soudu. Rovněž 
vymýšlení jakýchkoliv paušálních poměrů aplikovaných na způsob zápočtu omezení 
do trestu (v případě jeho osoby v poměru 1:2) nemá ani rámcovou zákonnou oporu. 
Odvolací soud si v tomto případě pomohl analogií, kdy se však jedná o 
nepřípustnou analogii v neprospěch odsouzeného. 

15.	Odsouzený M. současně konstatoval, že na výše citovaný nález navázal 
o několik dnů později nález Ústavního soudu ze dne 15. 8. 2023, sp. zn. IV. ÚS 
1462/22, který vyložil ustanovení § 92 odst. 4 tr. zákoníku tak, že jakýkoliv 
zásah do zápočtu doby omezení podle § 73 odst. 3 tr. řádu do doby výkonu trestu 
se příčí základnímu právu odsouzeného podle čl. 39 Listiny. S ohledem na tyto 
skutečnosti tak nemůže názor prezentovaný v usnesení Ústavního soudu ve věci 
jeho osoby podle jeho mínění obstát. Odsouzený je naopak přesvědčen o tom, že 
provedení zápočtu podle § 92 odst. 4 tr. zákoníku je obligatorním a nárokovým 
rozhodnutím soudu, přičemž toto rozhodnutí nespočívá na volné úvaze soudu, 
nýbrž se striktně řídí zákonnými ustanoveními. Zákon tak nepřipouští jiné 
řešení, než postupovat „obdobně“ jako v případě přepočtu doby vazby do doby 
výkonu trestu, tedy započtení jednoho dne trvání omezení za jeden den trestu. 
Krácení tohoto zápočtu provedené napadeným usnesením Vrchního soudu v Praze 
proto nemá oporu v zákonných ustanoveních, a má naopak povahu libovůle a 
nepřípustné analogie trestního práva hmotného v neprospěch odsouzeného.

16.	Odsouzený v rámci svého vyjádření současně konstatoval, že se v 
případě jeho osoby jedná spíše o akademické rozhodnutí, neboť již před čtyřmi 
měsíci vykonal kvalifikovanou část jemu uloženého trestu a z jeho výkonu byl 
pravomocně podmíněně propuštěn. Přesto vnímá napadené rozhodnutí jako palčivé, 
neboť tímto mu byla doba výkonu trestu nezákonným způsobem prodloužena o 298 
dnů, tzn. že svoji žádost o podmíněné propuštění z výkonu trestu musel podávat 
o deset měsíců později, než z formálního hlediska předepisuje zákonná úprava, 
byť již v době, kdy by měl vykonanou jednu polovinu trestu, mohl splnit 
podmínky pro podmíněné propuštění, neboť byl umístěn v první propustné skupině 
vnitřní diferenciace a s ohledem na počty pochval by zřejmě mohl aspirovat na 
podmíněné propuštění.

17.	Za alarmující považuje odsouzený rovněž tu skutečnost, že i přesto, 
že mu byl uložen osmiletý trest odnětí svobody, je otázka zápočtu vazby do 
trestu řešena ještě poté, co byl z výkonu trestu propuštěn, načež ve svém 
vyjádření provedl stručné shrnutí časové posloupnosti rozhodnutí jednotlivých 
soudů, včetně soudu Ústavního, jež se k otázce zápočtu institutu nahrazujícího 
vazbu do pravomocně uloženého trestu odnětí svobody přímo váží. Nápravy se tak 
odsouzený podle svého vyjádření může dočkat až v okamžiku, kdy pro něj otázka 
způsobu zápočtu a délky trestu nemá prakticky žádný význam kromě vnitřního 
pocitu, že v důsledku systémového pochybení několika soudů v rámci celé soudní 
soustavy (vadné usnesení Krajského soudu v Hradci Králové, podle kterého se 
omezení nezapočetlo vůbec, následné vadné rozhodnutí Vrchního soudu v Praze i 
nejednotný postup Ústavního soudu) strávil pravděpodobně ve věznici o deset 
měsíců delší dobu, než měl. Závěrem svého vyjádření tak odsouzený konstatoval, 
že ve shodě se stanoviskem Nejvyššího státního zastupitelství neshledává důvod 
pro to, aby se Nejvyšší soud odchýlil od závazných nálezů Ústavního soudu ve 
věci vedené pod sp. zn. II. ÚS 2879/22 a sp. zn. IV. ÚS 1462/22 s tím, že 
zároveň souzní se i závěrečnými návrhy ministra spravedlnosti a Nejvyššího 
státního zastupitelství. 
 
18.	Naopak odsouzení D. M. a R. K. se i přes řádně zaslanou stížnost pro 
porušení zákona k jejímu obsahu sami, ani prostřednictvím svých dříve zvolených 
obhájců, nikterak věcně nevyjádřili.                                   

III.
Přípustnost stížnosti pro porušení zákona 

19.	O podané stížnosti pro porušení zákona bylo Nejvyšším soudem 
rozhodováno v neveřejném zasedání za podmínek § 274 odst. 3 písm. a) tr. 
řádu.   

20.	Nejvyšší soud jako soud příslušný k vedení řízení o stížnosti pro 
porušení zákona (§ 266 odst. 1 tr. řádu) nejprve zjišťoval, zda je stížnost pro 
porušení zákona přípustná a zda vyhovuje všem relevantním ustanovením trestního 
řádu, tedy zda byla podána v souladu s § 266 tr. řádu, na příslušném místě (§ 
266 odst. 1 tr. řádu), jakož i oprávněnou osobou (§ 266 odst. 1 tr. řádu). Dále 
Nejvyšší soud zkoumal, zda stížnost pro porušení zákona splňuje všechny 
obligatorní obsahové náležitosti upravené v § 267 odst. 1 tr. řádu.


IV.
Důvodnost stížnosti pro porušení zákona


21.	Následně Nejvyšší soud podle § 267 odst. 3 tr. řádu přezkoumal 
zákonnost a odůvodněnost těch výroků rozhodnutí, proti nimž byla ministrem 
spravedlnosti stížnost pro porušení zákona podána, a to v rozsahu a z důvodů v 
ní uvedených, jakož i řízení napadeným rozhodnutím předcházející, a dospěl k 
závěru, že stížnost ministra spravedlnosti je důvodná.

22.	K postupu Vrchního soudu v Praze, který v rámci vykonávacího řízení 
rozhodoval na podkladě stížností odsouzených D. M., R. K. a J. M., jakož i 
státního zástupce Krajského státního zastupitelství v Hradci Králové, podaných 
proti usnesením Krajského soudu v Hradci Králové o zápočtu doby, po kterou  
byla vazba odsouzených nahrazena dohledem probačního úředníka se stanovením 
omezujících povinností podle § 73 odst. 3 tr. řádu do trestu odnětí svobody, 
který byl jednotlivým odsouzeným pravomocně uložen rozsudkem Krajského soudu v 
Hradci Králové ze dne 1. 10. 2020, sp. zn. 9 T 4/2020, ve spojení s rozsudkem 
Vrchního soudu v Praze ze dne 19. 3. 2021, sp. zn. 15 To 6/2021, Nejvyšší soud 
předně konstatuje, že z obsahu všech tří napadených rozhodnutí vrchního soudu 
jasně plyne, že jím byl jednoznačně porušen zákon v neprospěch jmenovaných 
odsouzených, a to v konkrétním ustanovení trestního zákoníku upravujícím 
problematiku započítání vazby a trestu.

23.	Podle § 92 odst. 1 tr. zákoníku platí, že za situace, kdy se vedlo 
proti pachateli trestní řízení ve vazbě a poté dojde v tomto řízení k jeho 
odsouzení, započítá se mu doba strávená ve vazbě do uloženého trestu, popřípadě 
do trestu úhrnného nebo souhrnného, pokud je vzhledem k druhu uloženého trestu 
započítání možné. Naopak není-li započítání vazby nebo trestu možné, přihlédne 
soud k této skutečnosti při stanovení druhu trestu, popřípadě jeho výměry (§ 92 
odst. 3 tr. zákoníku). Podle § 92 odst. 4 tr. zákoníku pak platí, že ustanovení 
§ 92 odst. 1 až 3 tr. zákoníku se obdobně užijí na započítání předběžné, 
vydávací a předávací vazby vykonané podle zákona o mezinárodní justiční 
spolupráci ve věcech trestních a na započítání povinnosti zdržovat se ve 
stanoveném časovém období v určeném obydlí nebo jeho části uložené obviněnému 
podle § 73 odst. 3 tr. řádu do trestu uloženého pro týž skutek.

24.	Jak vyplývá z výrokové části usnesení Krajského státního 
zastupitelství v Hradci Králové ze dne 2. 8. 2019, č. j. 1 KZV 51/2018-636, byl 
odsouzený D. M. v této trestní věci podle § 73 odst. 1 písm. c), odst. 3, odst. 
4 tr. řádu a § 73b odst. 6 tr. řádu propuštěn z vazby na svobodu, a to za 
současného nahrazení vazby dohledem probačního úředníka, přičemž mu bylo 
stanoveno mimo jiné omezení spočívající v povinnosti „zdržovat se v obydlí na 
adrese XY, vyjma doby středa až neděle vždy nejdříve od 13:00 hodin a 
nejpozději do 22:30 hodin, kdy se dostaví do zaměstnání v areálu koupaliště v 
obci XY nacházejícího se na pozemcích p. č. (……), setrvá tam a následně se 
vrátí zpět, a vyjma doby každého 3. pondělí v měsíci vždy nejdříve od 06:30 
hodin do 10:30 hodin, kdy je povinen dostavit se k probačnímu úředníkovi na PMS 
Rychnov nad Kněžnou, Poláčkovo nám. 5, a následně se vrátit zpět“. Pro kontrolu 
uložených povinností bylo státní zástupcem rozhodnuto o výkonu elektronické 
kontroly.          

25.	Obdobně bylo i ve vztahu k osobě odsouzeného R. K. rozhodnuto 
usnesením Okresního soudu v Hradci Králové ze dne 27. 9. 2019, sp. zn. 4 Nt 
2011/2019, podle § 73 odst. 1 písm. a), b), c), odst. 3, odst. 4 tr. řádu o 
propuštění jeho osoby z vazby na svobodu za současného přijetí záruky za jeho 
další chování nabídnuté spolkem P. D. Č., z. s., přijetí jeho písemného slibu a 
nahrazení dohledem probačního úředníka, a to za současného stanovení omezení 
spočívajících mimo jiné v povinnosti „zdržovat se v místě bydliště XY, vyjma 
doby pondělí až pátek od 07:00 hodin do 17:00 hodin, kdy v této době bude 
obviněný na adrese XY s tím, že v ostatním čase je obviněný povinen zdržovat se 
na adrese bydliště“. Současně bylo okresním soudem rozhodnuto o výkonu 
elektronické kontroly plnění uložených povinností prostřednictvím 
elektronického kontrolního systému umožňujícího detekci osoby odsouzeného.

26.	Taktéž v případě odsouzeného J. M. bylo usnesením Krajského státního 
zastupitelství v Hradci Králové ze dne 7. 11. 2019, č. j. 1 KZV 51/2018-860, 
rozhodnuto podle § 71a tr. řádu, § 73b odst. 2, 6 tr. řádu ve spojení s § 73 
odst. 1 písm. a), b), c), odst. 3, odst. 4 tr. řádu o jeho propuštění z vazby 
na svobodu, a to za současného přijetí záruky za jeho další chování nabídnuté 
důvěryhodnou osobou, přijetí jeho písemného slibu a nahrazení dohledem 
probačního úředníka, a to za současného stanovení omezení spočívajících mimo 
jiné v povinnosti „zdržovat se na adrese XY, vyjma doby každého 3. pondělí v 
měsíci vždy nejdříve od 06:30 hodin do 11:30 hodin, kdy je povinen dostavit se 
k probačnímu úředníkovi na PMS Praha – západ, Na Míčánkách 1497/2, 100 83 Praha 
10 - Vršovice, a následně se vrátit zpět, a vyjma každé středy v týdnu od 09:00 
hodin do 12:00 hodin“. Pro kontrolu uložených povinností bylo státním zástupcem 
rozhodnuto o výkonu elektronické kontroly. Byť bylo následnými usneseními 
Krajského státního zastupitelství v Hradci Králové ze dne 18. 2. 2020, č. j. 1 
KZV 51/2018-957, a Krajského soudu v Hradci Králové ze dne 17. 4. 2020 a ze dne 
22. 12. 2020, sp. zn. 9 T 4/2020, na základě žádostí odsouzeného J. M. 
opakovaně rozhodováno o úpravě stanovených omezení vyplývajících z předchozích 
usnesení státního zástupce, popř. soudu, jemu dříve uložená povinnost zdržovat 
se v obydlí na adrese XY, byla vždy zachována, neboť modifikován byl toliko 
rozsah doby, po kterou byl z vážných důvodů oprávněn setrvávat mimo vymezené 
obydlí.          

27.	Byť tak odsouzení D. M., R. K. a J. M. strávili v nyní posuzované 
věci vedené u Krajského soudu v Hradci Králové pod sp. zn. 9 T 4/2020 určitou 
dobu, po kterou vůči jejich osobám bylo vedeno trestní stíhání, ve vazbě a 
následně se po určitou dobu podrobili státním zástupcem, popř. soudem podle § 
73 odst. 3 tr. řádu uložené povinnosti zdržovat se ve stanoveném časovém období 
v určeném obydlí, bylo v rámci následného vykonávacího řízení krajským soudem, 
ve spojení s napadenými usneseními vrchního soudu, rozhodnuto o zápočtu jednak 
celé doby strávené ve vazbě a jednak toliko poměrné části doby, po kterou byla 
vazba odsouzených nahrazena dohledem probačního úředníka za současného 
stanovení omezujících povinností a nasazení tzv. elektronického náramku 
sloužícího k detekci pohybu jejich osob do jim pravomocně uloženého 
nepodmíněného trestu odnětí svobody. Tento svůj postup (když v případě 
odsouzeného M. se jednalo o zápočet poměrné části shora uvedené doby výkonu 
dohledu probačního úředníka a omezujících povinností, včetně povinnosti 
zdržovat se ve stanoveném časovém období v určeném obydlí, v délce 467 dnů, v 
případě odsouzeného K. v délce 466 dnů a v případě odsouzeného M. v délce 298 
dnů) přitom vrchní soud odůvodnil tím, že byť je správnost postupu při zápočtu 
povinností stanovených odsouzeným podle § 73 odst. 3 tr. řádu do uloženého 
trestu primárně odvoditelná z ustanovení § 92 odst. 4 tr. zákoníku, lze se 
opřít i o určitou analogii ustanovení § 60 odst. 4 tr. zákoníku a na něj 
navazujícího § 61 tr. zákoníku, který - byť pro přeměnu trestů, jejichž 
podstatou je omezení pohybu odsouzeného - určuje pravidla přeměny a tak i 
vzájemného zápočtu (pozn. Nejvyššího soudu: s ohledem na novelu trestního 
zákoníku provedenou zákonem č. 220/2021 Sb. s účinností od 1. 1. 2022 již soud 
v případě zaviněného porušování podmínek spojených s výkonem trestu domácího 
vězení ze strany osoby odsouzeného nerozhoduje o přeměně tohoto trestu v jiný 
druh trestu, nýbrž o nařízení celého náhradního trestu odnětí svobody, popř. 
jeho poloviny, jehož výměru je povinen stanovit již v rámci odsuzujícího 
rozsudku či v trestním příkaze). 

28.	Pakliže však vrchní soud dále argumentuje tím, že individuálnost 
posouzení okolností každého konkrétního odsouzeného by měla být imanentním 
znakem pro postup podle § 92 odst. 4 tr. zákoníku, neboť je třeba zohlednit 
nuance v hodnocení míry konkrétních omezení odsouzených osob stanovených na 
podkladě § 73 odst. 3 tr. řádu, jakož i vyšší komfort domácího prostředí oproti 
výkonu vazby, pročež je spravedlivé započítat do doby výkonu trestu odnětí 
svobody pouze poměrnou část z období, po kterou byla odsouzené osobě vazba 
nahrazena dohledem probačního úředníka a omezujícími povinnostmi, jejichž 
dodržování bylo vykonáváno pomocí elektronického monitorovacího systému, nelze 
než odkázat na ministrem spravedlnosti přiléhavě citované závěry plynoucí z 
nálezu Ústavního soudu ze dne 26. 6. 2023, sp. zn. II. ÚS 2879/22, jenž byl 
vydán v téže věci, avšak ve vztahu  k osobě spoluodsouzeného J. L. Nicméně 
argumentace, jíž Vrchní soud v Praze zvolil při odůvodnění stížností pro 
porušení zákona napadených usnesení, řešících identickou otázku zápočtu doby, 
po kterou byla odsouzeným M., K. a M. při nahrazení jejich vazby dohledem 
probačního úředníka stanovena omezující povinnost zdržovat se ve státním 
zástupcem, popř. soudem určeném obydlí, je zcela identická jako v případě 
usnesení tohoto soudu ze dne 16. 8. 2022, sp. zn. 15 To 44/2022, jež bylo 
citovaným nálezem Ústavního soudu zrušeno, neboť jím bylo porušeno právo 
stěžovatele (v tomto případě J. L.) na osobní svobodu podle čl. 8 Listiny, 
právo na spravedlivý proces zaručené v čl. 36 odst. 1 Listiny a zásada nulla 
poena sine lege („žádný trest bez zákona“) podle čl. 39 Listiny. Za tohoto 
stavu jsou tak závěry prezentované Ústavním soudem v tomto jeho nálezu bez 
dalšího aplikovatelné i na všechna tři dotčená usnesení, jimiž vrchní soud 
rozhodl o zápočtu toliko poměrné části doby, po kterou byla vazba odsouzených 
M., K. a M. nahrazena dohledem probačního úředníka za současného stanovení 
omezujících povinností, do jim uloženého trestu odnětí svobody.      
      
29.	V odůvodnění tohoto nálezu Ústavní soud jednoznačně konstatoval, že 
úvahy přijaté Vrchním soudem v Praze při řešení otázky zápočtu doby, po kterou 
byl spoluodsouzený J. L. povinen zdržovat se ve stanoveném časovém období v 
určeném obydlí, do pravomocně uloženého trestu odnětí svobody jsou z 
ústavněprávního pohledu neobhajitelné. Ze žádného z ustanovení trestního 
zákoníku, a to ani tehdy, jsou-li posuzována jako provázaný celek, totiž nelze 
jednoznačně dovodit, že by odsouzenému bylo možno v jeho neprospěch do trestu 
odnětí svobody započítat jen na základě volné úvahy zkrácenou část z doby, kdy 
byla vazba nahrazena dohledem probačního úředníka, a po kterou se tento 
odsouzený zdržoval převážně v domácím prostředí. Z argumentace obsažené v 
dotčeném usnesení vrchního soudu současně není podle Ústavního soudu zcela 
zřetelné, zda vrchní soud použil pro odůvodnění svého postupu jen extenzivní 
interpretace příslušných právních předpisů, či analogie. Extrémně extenzivní 
výklad a jeho aplikace na situaci odsouzeného L. však podle Ústavního soudu 
vybočuje z hranic jinak v zásadě přípustného rozšiřujícího výkladu, ovšem pouze 
při současném respektování zásady criminalia sunt restringenda, podle které je 
trestní zákony nutno vykládat restriktivně. Současně bylo konstatováno, že 
postup vrchního soudu, jenž byl v dané věci zvolen, představuje porušení zákazu 
použití analogie v neprospěch pachatele při úvahách o trestu. Vrchní soud jako 
orgán moci soudní je totiž ústavním pořádkem zavázán uplatňovat moc jen v 
případech a v mezích stanovených zákonem, a to způsobem, který zákon stanoví, a 
ukládat povinnosti toliko na základě zákona a v jeho mezích a jen při zachování 
základních práv a svobod (čl. 2 odst. 2 a čl. 4 odst. 1 Listiny). 

30.	Výše uvedené závěry Ústavního soudu je přitom podle Nejvyššího soudu 
třeba beze zbytku vztáhnout i na postup, který Vrchní soud v Praze zvolil v 
souvislosti s vydáním všech tří stížností pro porušení zákona napadených 
usnesení, neboť – jak již bylo opakovaně konstatováno – při odůvodnění těchto 
usnesení vrchní soud užil zcela identickou argumentaci, jako v případě usnesení 
ze dne 16. 8. 2022, sp. zn. 15 To 44/2022, ve věci spoluodsouzeného L., jež 
bylo citovaným nálezem Ústavního soudu zrušeno.   

31.	V daném případě současně nelze odhlédnout od skutečnosti, že ve věci 
odsouzeného J. M. bylo usnesením Ústavního soudu ze dne 12. 7. 2023, sp. zn. 
IV. ÚS 2949/22, rozhodnuto o odmítnutí jím podané ústavní stížnosti proti 
stížností pro porušení zákona napadenému usnesení Vrchního soudu v Praze ze dne 
16. 8. 2022, sp. zn. 15 To 47/2022, jímž tento soud dříve rozhodl o zápočtu do 
uloženého trestu odnětí svobody toliko poměrné části doby (v délce 298 dnů), po 
kterou byla vazba odsouzeného nahrazena dohledem probačního úředníka se 
stanovením omezujících povinností, včetně povinnosti zdržovat se ve stanoveném 
časovém období v domácím prostředí. V rámci odůvodnění tohoto svého usnesení 
Ústavní soud konstatoval, že „právní úprava obsažená v § 92 odst. 4 tr. zákoníku vyvolává určité otazníky, 
když předepisuje započíst povinnost zdržovat se ve stanoveném časovém období v 
určeném obydlí nebo jeho části uložené obviněnému podle § 73 odst. 3 tr. řádu 
do trestu, avšak neupravuje, jak přesně se tak má stát, když hovoří pouze 
nepříliš určitě o obdobném užití úpravy obsažené v § 92 odst. 1 až 3 tr. 
zákoníku“. Podle Ústavního soudu je nicméně na obecných soudech, aby prováděly 
výklad právní úpravy. Sama skutečnost, že odsouzený zastává právní názor 
odlišný, přitom nedokládá porušení jeho ústavně zaručených práv. Výklad zvolený 
vrchním soudem se podle Ústavního soudu nejeví být nelogickým. Přestože 
opatření podle § 73 odst. 3 tr. řádu jistě zasahují do práv obviněných osob, je 
zároveň zjevné, že tak činí výrazně méně intenzivním způsobem, než jak je tomu 
u vazby, pročež lze stěží shledat nepřiměřeným princip, že méně intenzivní 
zásah do osobní svobody se započítává do trestu méně a intenzivnější zásah 
(vazba) naopak více. Odsouzený sice požaduje, aby byl zápočet proveden v poměru 
1:1, tedy den s omezeními nahrazujícími vazbu za den trestu, nicméně vrchní 
soud si podle Ústavního soudu logicky povšiml, že kvalita pobytu v domácím 
prostředí je zcela jiná, než ve vazební věznici nebo ve výkonu trestu odnětí 
svobody. V případě vazby se přitom jedná o zápočet k trestu jakožto k újmě, 
avšak v případě opatření nahrazujících vazbu o zásah, který by byl co do své 
intenzity takové újmě podoben, zjevně nejde. Za situace, kdy vrchní soud své 
úvahy ve svém rozhodnutí vyložil, přičemž se nejeví nepřiměřenými, Ústavní soud 
neshledal, že by jeho postup vykazoval libovůli v rozhodování. Rovněž nebylo 
shledáno, že by zvolený postup vrchního soudu měl povahu analogie trestního 
práva hmotného v neprospěch odsouzeného nebo ukládání dalšího trestu. Podle 
závěrů Ústavního soudu lze spíše uvažovat o postupu ve prospěch pachatele, kdy 
i takové omezení, které není vazbou a není stejné intenzity jako vazba, je ze 
strany soudu určitým způsobem do uloženého trestu započítáváno.
 
32.	Jak správně poukázal již odsouzený J. M. ve svém písemném vyjádření 
k podané stížnosti pro porušení zákona, v rámci shora citovaného usnesení 
rozhodl Ústavní soud zcela opačně než v rámci nálezu, který je podkladem 
ministrem spravedlnosti podané stížnosti pro porušení zákona, ačkoli je z 
obsahu obou citovaných rozhodnutí Ústavního soudu zřejmé, že se zabývala 
stejným porušením stejných základních práv odsouzených. V tomto směru však 
nelze přehlédnout skutečnost, že citovaný nález sp. zn. II. ÚS 2879/22 byl sice 
vyhotoven dne 26. 6. 2023, avšak k jeho vyhlášení došlo až dne 12. 7. 2023, 
tedy v tentýž den, kdy bylo jiným senátem téhož soudu vydáno usnesení sp. zn. 
IV. ÚS 2949/22. Při komparaci obou právních názorů, jež Ústavní soudu v obou 
dotčených rozhodnutích zaujal, a které nelze považovat v podstatných rysech za 
souladná, ba přímo naopak, se Nejvyšší soud – odhlížeje od obecné vázanosti 
nálezy Ústavního soudu - se shora naznačených důvodů ztotožnil se závěry 
vyjádřenými v předmětném nálezu ze dne 26. 6. 2023, sp. zn. II. ÚS 2879/22, jež 
považuje v kontextu stávající právní úpravy problematiky zápočtu vazby a 
dalších opatření nahrazujících vazbu do uloženého trestu za správné, 
odpovídající základním principům ovládajícím trestní právo hmotné (včetně 
zákazu použití analogia legis - tj. analogie zákona - v trestním právu hmotném 
v neprospěch pachatele, konkrétně v souvislosti s úvahami o trestu, jejichž 
součástí jsou i úvahy o zápočtu ve smyslu § 92 tr. zákoníku, či zásady 
restriktivního výkladu trestních zákonů). 

33.	V návaznosti na shora uvedené je podle Nejvyššího soudu namístě 
znovu připomenout, že ustanovení § 92 odst. 4 tr. zákoníku započtení doby, po 
kterou odsouzený vykonával povinnost zdržovat se ve stanoveném časovém období v 
určeném obydlí nebo jeho části, jež mu byla uložena podle § 73 odst. 3 tr. 
řádu, do trestu pravomocně uloženého pro týž skutek, výslovně předpokládá. 
Pakliže toto ustanovení současně postrádá jakékoli zvláštní pravidlo pro 
případné stanovení poměru, v němž je doba, v rámci které se odsouzený podrobil 
dohledu probačního úředníka nahrazujícího vazbu, jenž byl spojen s omezujícím 
opatřením spočívajícím v jeho povinnosti zdržovat se ve stanoveném časovém 
období v určeném obydlí,   způsobilá k zápočtu do uloženého trestu odnětí 
svobody, je třeba vycházet z obdobného užití pravidel obsažených v § 92 odst. 1 
až 3 tr. zákoníku, na něž ostatně ustanovení § 92 odst. 4 tr. zákoníku výslovně 
odkazuje. Je-li tedy do uloženého trestu odsouzenému započítávána doba, jíž v 
daném řízení strávil ve vazbě (míněno celá doba výkonu vazby), pak není – při 
vědomí zákazu extenzivního výkladu trestních zákonů a zákazu analogie v 
neprospěch pachatele při úvahách o trestu – žádného důvodu, jenž by měl oporu v 
zákoně, postupovat jinak v případě opatření nahrazujícího vazbu, jež bylo 
odsouzenému uloženo podle § 73 odst. 3 tr. řádu.   

34.	Ve shodě se závěry obsaženými v citovaném nálezu Ústavního soudu je 
tak podle Nejvyššího soudu namístě konstatovat, že ačkoli měl vrchní soud 
nepochybně dobrý důvod pro předmětný zásah, jímž byla v daném případě snaha o 
spravedlivé zohlednění „vyššího komfortu domácího prostředí“ u osob 
vykonávajících opatření nahrazující vazbu spojené s povinností zdržovat se ve 
stanoveném časovém období v určeném obydlí, popř. jeho části, oproti osobám 
vykonávajícím vazbu, lze tento účel naplnit výhradně zákonem, který by jasně a 
zřetelně takový postup stanovil. Se závěry Ústavního soudu lze souhlasit i 
potud, že úvaha vrchního soudu o vhodnosti individuálního posouzení míry zásahu 
do osobní svobody u jednotlivých odsouzených osob je racionální, neboť se z 
obecného hlediska jeví jako spravedlivé, aby byl akcentován rozdíl mezi 
jednotlivci, kteří byli po celou dobu drženi ve vazbě a těmi, u kterých byla 
vazba z rozhodnutí příslušného orgánu činného v trestním řízení nahrazena 
možností zdržovat se v domácím prostředí. Pakliže však pro takovýto postup 
neposkytuje příslušná právní úprava dostatečně jasný, resp. výslovný podklad, 
je třeba redukované započítání soudem či státním zástupcem uložené povinnosti 
zdržovat se pod dohledem probačního úředníka ve stanoveném časovém období v 
určeném obydlí nebo jeho části do uloženého trestu odnětí svobody považovat za 
odporující základním lidským právům, konkrétně čl. 39 Listiny a v něm vyjádřené 
zásadě nulla poena sine lege („žádný trest bez zákona“). 
                  
35.	Za tohoto stavu tak bylo povinností Vrchního soudu v Praze, resp. 
již dříve Krajského soudu v Hradci Králové, který v dané věci rozhodoval jako 
soud prvního stupně, přikročit za podmínek § 92 odst. 4 tr. zákoníku k zápočtu 
celé doby, po kterou se odsouzení podrobili výkonu státním zástupcem či soudem 
stanovené přiměřené povinnosti zdržovat se ve stanoveném časovém období v 
určeném obydlí (jež jim byla uložena v rámci náhrady vazby dohledem probačního 
úředníka postupem podle § 73 odst. 3 tr. řádu) a nikoli jen její poměrné části, 
jež je představována dobou, po kterou se odsouzení převážně zdržovali ve svém 
domácím prostředí. Pravidlo pro takovéto stanovení poměru zápočtu způsobilé a 
naopak nezpůsobilé doby, po kterou odsouzený vykonával opatření nahrazující 
vazbu spojené s povinností zdržovat se ve stanoveném časovém období v určeném 
obydlí, si navíc vrchní soud – byť veden snahou o spravedlivé a tedy 
individuální zohlednění míry zásahu opatření spojeného s povinností zdržovat se 
ve stanoveném časovém období v určeném obydlí, jímž byla nahrazena vazba, do 
osobní svobody každého odsouzeného -  stanovil zcela svévolně, bez náležité 
opory v jakékoli zákonné úpravě, když v případě odsouzených M. a K. byl jako 
přiměřený zvolen zápočet v poměru ? z celkové doby, po kterou tito odsouzení 
vykonávali opatření nahrazující vazbu spojené s jejich povinností zdržovat se 
ve stanoveném časovém období v určeném obydlí (když tuto dobu lze podle názoru 
vrchního soudu považovat za rovnocennou době strávené ve vazbě), v případě 
odsouzeného M. pak v poměru ?. 

36.	Pakliže tedy Vrchní soud v Praze v neprospěch odsouzených D. M., R. 
K. a J. M. v rozporu s ustanovením § 92 odst. 4 tr. zákoníku, jež postrádá 
výslovnou úpravu možnosti či dokonce povinnosti jakékoli modifikace při 
provedení zápočtu doby, po kterou odsouzený vykonával soudem či státním 
zástupcem podle § 73 odst. 3 tr. řádu uloženou povinnost zdržovat se ve 
stanoveném časovém období v určeném obydlí nebo jeho části, do jemu pro týž 
skutek uloženého trestu, započetl do jim pravomocně uložených trestů odnětí 
svobody pouze zkrácenou (poměrnou) část z doby, po kterou byla vazba nahrazena 
dohledem probačního úředníka a po kterou byli povinni se zdržovat převážně v 
domácím prostředí, zatížil tím svá rozhodnutí vadou promítající se v porušení 
zákona v ustanovení § 92 odst. 4 tr. zákoníku, a to v neprospěch jmenovaných 
odsouzených. V důsledku tohoto chybného postupu vrchního soudu přitom byla 
odsouzeným uložena povinnost vykonat trest odnětí svobody v delším trvání, než 
předpokládá zákon, tedy než by tomu bylo za situace, kdy by Vrchní soud v Praze 
postupoval důsledně respektujíc zákonná pravidla zápočtu vyjádřená v § 92 odst. 
4 tr. zákoníku.       


V.
Závěr

37.	Vzhledem k výše uvedeným skutečnostem tak Nejvyšší soud vyslovil ke 
stížnosti ministra spravedlnosti porušení zákona v neprospěch odsouzeného D. M. 
usnesením Vrchního soudu v Praze ze dne 16. 8. 2022, sp. zn. 15 To 45/2022, v 
neprospěch odsouzeného R. K. usnesením Vrchního soudu v Praze ze dne 16. 8. 
2022, sp. zn. 15 To 46/2022, v neprospěch odsouzeného J. M. usnesením Vrchního 
soudu v Praze ze dne 16. 8. 2022, sp. zn. 15 To 47/2022, a to ve všech třech 
případech v ustanovení § 92 odst. 4 tr. zákoníku. Za této situace nezbylo, než 
všechna tři napadená rozhodnutí vrchního soudu a v návaznosti na ně i všechna 
další rozhodnutí na předmětná usnesení obsahově navazující, pokud vzhledem ke 
změně, k níž došlo zrušením, pozbyla podkladu, zrušit a věc přikázat Vrchnímu 
soudu v Praze, jehož postupem a rozhodnutím byly detekované vady zásadně 
založeny, k novému projednání a rozhodnutí.

38.	Úkolem Vrchního soudu v Praze bude – a to při dodržení všech v úvahu 
přicházejících ustanovení trestního zákoníku a trestního řádu, jakož i s 
ohledem na výše uvedený závazný právní názor Nejvyššího soudu - předmětnou věc 
v potřebném rozsahu znovu projednat tak, aby mohl učinit zákonu odpovídající 
rozhodnutí. Zejména řádně posoudí otázku rozsahu doby, po kterou se byli 
odsouzení D. M., R. K. a J. M. povinni podrobit probačnímu dohledu v náhradu 
vazby, a to za současné povinnosti zdržovat se ve stanoveném časovém období v 
určeném obydlí, jež jim byla stanovena podle § 73 odst. 3 tr. řádu, z hlediska 
její způsobilosti k zápočtu do trestu odnětí svobody, který byl odsouzeným 
pravomocně uložen v téže věci, resp. pro týž skutek, ve vztahu k němuž na ně 
bylo po určité období působeno zákonným opatřením nahrazujícím vazbu. V rámci 
nového rozhodování o rozsahu zápočtu doby, po kterou byla vazba odsouzených v 
této věci nahrazena dohledem probačního úředníka a po kterou se převážně 
zdržovali v domácím prostředí, současně vezme vrchní soud v potaz právní závěry 
prezentované Ústavním soudem v jeho nálezu ze dne 26. 6. 2023, sp. zn. II. ÚS 
2879/22, popř. ve věci vedené u Ústavního soudu pod sp. zn. I. ÚS 2831/23 (viz 
ústavní stížnost spoluodsouzeného J. L. proti usnesení Vrchního soudu v Praze 
ze dne 29. 8. 2023, sp. zn. 15 To 44/2022, jímž bylo rozhodnuto o zápočtu vazby 
a dále doby čítající po přepočtu celkem 457 dní, po kterou byla vazba nahrazena 
dohledem probačního úředníka se stanovením omezujících povinností a po kterou 
byl odsouzený povinen se zdržovat ve svém obydlí, do uloženého trestu odnětí 
svobody), bude-li již v této věci ze strany Ústavního soudu v mezidobí 
rozhodnuto. Současně vrchní soud zajistí dodržení všech pravidel, jež právní 
řád spojuje s právem odsouzených na spravedlivý proces, přičemž se v rámci své 
rozhodovací činnosti, tedy v rámci svých úvah o zápočtu určité doby spojené s 
výkonem povinnosti zdržovat se ve stanoveném časovém období v určeném obydlí, 
do uloženého trestu vyvaruje nepřípustné analogie v neprospěch pachatele (tj. 
osob odsouzených), a naopak bude postupovat s respektem k zásadě criminalia 
sunt restringenda, podle které je trestní zákony nutno vykládat restriktivně a 
nikoli extrémně extenzivně.   

P o u č e n í : Proti tomuto rozhodnutí není opravný prostředek přípustný.

V Brně dne 28. 2. 2024


 JUDr. Tomáš Durdík  
                                                                                
                                          předseda senátu    

