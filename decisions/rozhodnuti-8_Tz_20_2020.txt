Právní věta: 
Rozhodnout o nároku na náhradu dlužného výživného jako majetkové škody, jež byla poškozenému  způsobena, ve smyslu § 43 odst. 1 věty poslední tr. ř. lze podle § 228 odst. 1 tr. ř. (popř. i  podle § 229 odst. 1, 2 tr. ř.) pouze za předpokladu, že o nároku na výživné dosud nebylo rozhodnuto  v občanskoprávním řízení. Bylo-li však o vyživovací povinnosti obviněného pro relevantní období  páchání přečinu zanedbání povinné výživy podle § 196 tr. zákoníku již rozhodnuto, třeba i  nepravomocně, v občanskoprávním řízení, představuje takové rozhodnutí překážku podání návrhu  poškozeného na rozhodnutí o povinnosti obviněného k náhradě škody podle § 44 odst. 3 tr. ř. 

Soud: Nejvyšší soud

Spisová značka: 8 Tz 20/2020

Datum rozhodnutí: 17.02.2021

Typ rozhodnutí: ROZSUDEK


Heslo: Adhezní řízení, Zanedbání povinné výživy

Dotčené předpisy: § 43 odst. 1 tr. ř., § 44 odst. 3 tr. ř., § 228 odst. 1 tr. ř., § 196 tr. zákoníku

Kategorie rozhodnutí: A


Publikováno ve sbírce pod číslem: 35 / 2021



8 Tz 20/2020-356 




ČESKÁ REPUBLIKA
ROZSUDEK
JMÉNEM REPUBLIKY



Nejvyšší soud projednal ve veřejném zasedání konaném dne 17. 2. 2021 v senátě 
složeném z předsedkyně senátu JUDr. Věry Kůrkové a soudců JUDr. Milady Šámalové 
a Mgr. Pavla Götha stížnost pro porušení zákona, kterou podala ministryně 
spravedlnosti České republiky ve prospěch obviněného P. K., nar. XY v XY, 
trvale bytem XY, proti pravomocnému usnesení Městského soudu v Praze ze dne 29. 
1. 2019, sp. zn. 61 To 9/2019, a rozhodl takto:

Podle § 268 odst. 2 tr. ř. se vyslovuje, že pravomocným usnesením Městského 
soudu v Praze ze dne 29. 1. 2019, sp. zn. 61 To 9/2019, byl porušen zákon v 
ustanovení § 256 tr. ř. a v řízení, jež tomuto rozhodnutí předcházelo, v 
ustanoveních § 44 odst. 3 a § 228 odst. 1 tr. ř. v neprospěch obviněného P. K.

Podle § 269 odst. 2 tr. ř. se zrušují usnesení Městského soudu v Praze ze dne 
29. 1. 2019, sp. zn. 61 To 9/2019, a jemu předcházející rozsudek Obvodního 
soudu pro Prahu 6 ze dne 26. 11. 2018, sp. zn. 2 T 88/2018, ve výrocích, jimiž 
bylo podle § 228 odst. 1 tr. ř. rozhodnuto o povinnosti obviněného zaplatit na 
náhradě škody poškozené R. K., nar. XY, bytem XY, částku 396 000 Kč, poškozené 
D. K., nar. XY, bytem XY, částku 10 500 Kč a poškozené E. K., nar. XY, bytem 
XY, částku 10 500 Kč, a ve výroku, jímž byla podle § 229 odst. 2 tr. ř. 
poškozená R. K. odkázána se zbytkem nároku na náhradu škody na řízení ve věcech 
občanskoprávních.

Zrušují se také všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.



Odůvodnění:

I. Dosavadní průběh řízení

1. Rozsudkem Obvodního soudu pro Prahu 6 ze dne 26. 11. 2018, sp. zn. 2 T 
88/2018, byl obviněný P. K. uznán vinným třemi přečiny zanedbání povinné výživy 
podle § 196 odst. 1, 3 tr. zákoníku, za což byl podle § 196 odst. 3, § 43 odst. 
1, § 62 odst. 1, 3 a § 63 odst. 1 tr. zákoníku odsouzen k úhrnnému trestu 
obecně prospěšných prací v trvání 300 hodin. Podle § 63 odst. 2 tr. zákoníku mu 
byla uložena přiměřená povinnost, aby v průběhu výkonu trestu obecně 
prospěšných prací zaplatil dlužné výživné. Podle § 228 odst. 1 tr. ř. byla 
obviněnému uložena povinnost zaplatit na náhradě škody poškozené R. K. částku 
396 000 Kč, poškozené D. K. částku 10 500 Kč a poškozené E. K. částku 10 500 
Kč. Podle § 229 odst. 2 tr. ř. byla poškozená R. K. odkázána se zbytkem svého 
nároku na náhradu škody na řízení ve věcech občanskoprávních.

2. Proti citovanému rozsudku soudu prvního stupně podal obviněný P. K. odvolání 
směřující proti výroku o náhradě škody. Nesouhlasil s tím, že bylo rozhodnuto o 
jeho povinnosti k náhradě škody podle § 228 odst. 1 tr. ř., když výši výživného 
mu již dříve určil pravomocný civilní rozsudek a nyní byl de facto založen 
další exekuční titul na totožné částky. Navrhl, aby odvolací soud výrok o 
náhradě škody zrušil a poškozené R., D. a E. K. odkázal na řízení ve věcech 
občanskoprávních. Usnesením Městského soudu v Praze ze dne 29. 1. 2019, sp. zn. 
61 To 9/2019, bylo odvolání obviněného podle § 256 tr. ř. jako nedůvodné 
zamítnuto.

II. Stížnost pro porušení zákona a vyjádření k ní

3. Proti pravomocnému usnesení Městského soudu v Praze ze dne 29. 1. 2019, sp. 
zn. 61 To 9/2019, podala ministryně spravedlnosti (dále též „stěžovatelka“) ve 
prospěch obviněného P. K. (dále též jen „obviněný“) stížnost pro porušení 
zákona. Podle názoru ministryně spravedlnosti byl napadeným rozhodnutím v 
neprospěch obviněného porušen zákon v ustanoveních § 254 odst. 1 a § 256 tr. ř. 
a v řízení mu předcházejícím, tj. rozsudkem Obvodního soudu pro Prahu 6 ze dne 
26. 11. 2018, sp. zn. 2 T 88/2018, v ustanoveních § 228 odst. 1 a § 44 odst. 3 
tr. ř.

4. Stěžovatelka po připomenutí relevantních ustanovení § 43 odst. 1, 3, § 44 
odst. 3, § 228 odst. 1, § 254 odst. 1 tr. ř. a § 256 tr. ř. uvedla, že již soud 
prvního stupně při rozhodování v adhezním řízení náležitě nereflektoval, že 
vyživovací povinnost obviněného vůči jeho dcerám E. a D. K. byla stanovena 
rozsudkem Obvodního soudu pro Prahu 5 ze dne 6. 6. 2001, sp. zn. 5 Nc 105/2001, 
pravomocným dne 9. 7. 2001. Vyložila, že ač je kopie tohoto rozsudku založena v 
trestním spise, soud prvního stupně tento rozsudek opakovaně zmiňoval a na jím 
stanovenou vyživovací povinnost v popisu skutku ve výroku o vině výslovně 
odkazoval, pochybil, když v rozporu s § 44 odst. 3 tr. ř. vtělil do vlastního 
rozhodnutí i adhezní výrok podle § 228 odst. 1 tr. ř. Byť byl tento výrok v 
odvolání obviněného jako jediný výslovně napaden, odvolací soud nedostál své 
přezkumné povinnosti založené ustanovením § 254 odst. 1 tr. ř. a podané 
odvolání podle § 256 tr. ř. jako nedůvodné zamítl. Dodala, že výroků o vině a 
trestu se její stížnost pro porušení zákona nijak nedotýká.

5. Stěžovatelka proto navrhla, aby Nejvyšší soud podle § 268 odst. 2 tr. ř. 
vyslovil, že pravomocným usnesením Městského soudu v Praze ze dne 29. 1. 2019, 
sp. zn. 61 To 9/2019, pokud jím zůstal nedotčen výrok o náhradě škody z 
rozsudku Obvodního soudu pro Prahu 6 ze dne 26. 11. 2018, sp. zn. 2 T 88/2018, 
byl v neprospěch obviněného P. K. porušen zákon v ustanoveních § 254 odst. 1 a 
§ 256 tr. ř. a v řízení mu předcházejícím, tj. rozsudkem Obvodního soudu pro 
Prahu 6 ze dne 26. 11. 2018, sp. zn. 2 T 88/2018, v ustanoveních § 228 odst. 1 
a § 44 odst. 3 tr. ř. Navrhla rovněž, aby Nejvyšší soud podle § 269 odst. 2 
věty druhé tr. ř. napadené usnesení ve vytýkané části zrušil, aby zrušil i jemu 
předcházející výrok o náhradě škody z rozsudku Obvodního soudu pro Prahu 6 ze 
dne 26. 11. 2018, sp. zn. 2 T 88/2018, a dále aby postupoval podle § 270 odst. 
1 tr. ř.

6. Ke stížnosti pro porušení zákona se obviněný P. K. písemně vyjádřil 
prostřednictvím obhájkyně. Uvedl, že se s argumentací obsaženou v tomto 
mimořádném opravném prostředku plně ztotožňuje, neboť rozhodnutí nalézacího 
soudu ve výroku o náhradě škody i zamítavé rozhodnutí odvolacího soudu považuje 
za nesprávné. Proto také Ministerstvu spravedlnosti České republiky podal 
podnět ke stížnosti pro porušení zákona, přičemž v podrobnostech odkázal na 
svou argumentaci rozvedenou v tomto podnětu. 

7. Státní zástupkyně Nejvyššího státního zastupitelství (dále jen „státní 
zástupkyně“) v zevrubném vyjádření ke stížnosti pro porušení zákona připomněla, 
že do 1. 1. 2018 dlužné výživné nebylo možné uplatňovat jako nárok na náhradu 
škody v trestním řízení podle § 43 odst. 3 tr. ř., poněvadž dluh pachatele 
trestného činu zanedbání povinné výživy podle § 196 tr. zákoníku spočívající v 
nezaplaceném výživném nebyl považován za dluh ze škody způsobené trestným 
činem, nýbrž za dluh z nesplněné zákonné povinnosti, jejíž porušení je samo 
trestným činem, nikoliv jako u škody následkem trestného jednání (viz 
rozhodnutí Nejvyššího soudu ze dne 13. 5. 2014, sp. zn. 4 Tdo 549/2014). Podle 
tohoto pojetí vyživovací povinnost vznikla povinným subjektům ex lege a není 
samo o sobě nezbytné, aby vyživovací povinnost a její rozsah byly určeny 
rozhodnutím soudu. 

8. Dále se státní zástupkyně zabývala novelizací ustanovení § 43 odst. 1 tr. ř. 
zákonem č. 59/2017 Sb., o použití peněžních prostředků z majetkových trestních 
sankcí uložených v trestním řízení a o změně některých zákonů (dále jen „zákon 
č. 59/2017 Sb.“), účinným od 1. 1. 2018, kterým došlo k doplnění ustanovení § 
43 odst. 1 tr. ř. v tom smyslu, že pro účely tohoto zákona (trestního řádu) se 
rozumí majetkovou škodou, jež byla poškozenému způsobena trestným činem, i 
dlužné výživné. Státní zástupkyně připomněla účel zákona č. 59/2017 Sb., a to 
zejména s ohledem na postavení poškozených trestnou činností a jejich možností 
domoci se snáze náhrady škody prostřednictvím státu. Shrnula pak na základě 
ustanovení § 2 odst. 2, odst. 3 písm. c) [správně písm. d)] a § 10 odst. 2 
uvedeného zákona, že je-li i pro účely trestního řádu majetkovou škodou, jež 
byla poškozenému způsobena trestným činem, dlužné výživné, je možné v případě, 
že o tomto nároku nerozhodl soud v řízení ve věcech občanskoprávních, aby bylo 
v případě dlužného výživného rozhodnuto výrokem podle § 228 odst. 1 tr. ř. 
Jestliže obviněnému byla pravomocně uložena majetková trestní sankce, může se 
poškozený domáhat toho, aby byl odškodněn prostřednictvím ministerstva 
spravedlnosti, aby tak nemusel pro dosažení náhrady škody podstupovat další 
řízení vůči odsouzenému. Z ustanovení § 43 odst. 1 věta poslední tr. ř., ve 
znění novely účinné od 1. 1. 2018, však nevyplývá, že by v trestním řízení měl 
soud rozhodovat duplicitně o výživném v případě, že již o takovém nároku bylo 
rozhodnuto v občanskoprávním řízení.

9. Státní zástupkyně tedy uzavřela, že se s právní argumentací stížnosti pro 
porušení zákona ztotožňuje. Podle ní v předmětném trestním řízení nemělo být o 
nároku na náhradu škody rozhodováno, a proto měl soud postupovat podle § 206 
odst. 3 tr. ř., tedy usnesením vyslovit, že R. K., D. K. a E. K. se jako 
poškozené k hlavnímu líčení nepřipouští. Poškozeným totiž svědčí v takovém 
případě pouze tzv. procesní práva podle § 43 odst. 1 tr. ř. S ohledem na 
uvedenou situaci nesouhlasila s bodem 3. petitu stížnosti pro porušení zákona, 
bylo-li navrhováno, aby Nejvyšší soud postupoval podle § 270 odst. 1 tr. ř.

10. Státní zástupkyně intervenující ve veřejném zasedání shledala stížnost pro 
porušení zákona důvodnou, přednesla své vyjádření ve shodě s již zaslaným 
písemným vyjádřením k tomuto mimořádnému opravnému prostředku a učinila i 
shodný konečný návrh.

11. Obhájkyně obviněného taktéž označila stížnost pro porušení zákona za 
opodstatněnou a z důvodů již zmíněných nejen v podnětu ke stížnosti k porušení 
zákona, ale i v písemném vyjádření k ní učinila konečný návrh shodný se 
stěžovatelkou s tím, že Nejvyššímu soudu dala ke zvážní postup podle § 270 
odst. 2 tr. ř.

III. Důvodnost stížnosti pro porušení zákona

12. Nejvyšší soud z podnětu podané stížnosti pro porušení zákona přezkoumal 
podle § 267 odst. 3 tr. ř. zákonnost a odůvodněnost rozhodnutí, proti němuž 
byla stížnost pro porušení zákona podána, v rozsahu a z důvodů v ní uvedených, 
jakož i řízení tomuto rozhodnutí předcházející, a dospěl k závěru, že zákon byl 
v neprospěch obviněného P. K. porušen.

13. Ve shodě se stížností pro porušení zákona nutno v daném kontextu 
připomenout především znění ustanovení § 43 odst. 1, 3, § 44 odst. 3, § 228 
odst. 1, § 254 odst. 1 i § 256 tr. ř. 

Podle § 43 odst. 1 tr. ř. ten, komu bylo trestným činem ublíženo na zdraví, 
způsobena majetková škoda nebo nemajetková újma, nebo ten, na jehož úkor se 
pachatel trestným činem obohatil (poškozený), má právo činit návrh na doplnění 
dokazování, nahlížet do spisů (§ 65 tr. ř.), zúčastnit se sjednávání dohody o 
vině a trestu, zúčastnit se hlavního líčení a veřejného zasedání konaného o 
odvolání nebo o schválení dohody o vině a trestu a před skončením řízení se k 
věci vyjádřit. Jde-li o trestný čin zanedbání povinné výživy (§ 196 tr. 
zákoníku), rozumí se pro účely tohoto zákona majetkovou škodou, jež byla 
poškozenému způsobena trestným činem, i dlužné výživné. Podle § 43 odst. 3 tr. 
ř. je poškozený oprávněn také navrhnout, aby soud v odsuzujícím rozsudku uložil 
obžalovanému povinnost nahradit v penězích škodu nebo nemajetkovou újmu, jež 
byla poškozenému trestným činem způsobena, nebo vydat bezdůvodné obohacení, 
které obžalovaný na jeho úkor trestným činem získal.

Podle § 44 odst. 3 tr. ř. návrh podle § 43 odst. 3 tr. ř. nelze podat, bylo-li 
o nároku již rozhodnuto v občanskoprávním nebo v jiném příslušném řízení.

Podle § 228 odst. 1 tr. ř. odsuzuje-li soud obžalovaného pro trestný čin, 
kterým způsobil jinému majetkovou škodu nebo nemajetkovou újmu nebo kterým se 
na úkor poškozeného bezdůvodně obohatil, uloží mu v rozsudku, aby poškozenému 
nahradil majetkovou škodu nebo nemajetkovou újmu v penězích nebo aby vydal 
bezdůvodné obohacení, jestliže byl nárok včas uplatněn (§ 43 odst. 3), 
nestanoví-li tento zákon jinak; nebrání-li tomu zákonná překážka, soud uloží 
obžalovanému vždy povinnost k náhradě škody nebo k vydání bezdůvodného 
obohacení, jestliže je výše škody nebo rozsah bezdůvodného obohacení součástí 
popisu skutku uvedeného ve výroku rozsudku, jímž se obžalovaný uznává vinným, a 
škoda v této výši nebyla dosud uhrazena nebo bezdůvodné obohacení nebylo dosud 
v tomto rozsahu vydáno. 

Podle § 254 odst. 1 tr. ř. nezamítne-li nebo neodmítne-li odvolací soud 
odvolání podle § 253 tr. ř., přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud přihlíží, jen pokud mají vliv na 
správnost výroků, proti nimž bylo podáno odvolání. Podle § 256 tr. ř. odvolací 
soud odvolání zamítne, shledá-li, že není důvodné.

14. Podstata pochybení, jež stěžovatelka soudům vytkla, spočívala podle ní v 
tom, že ačkoliv již soud prvního stupně zjistil, že vyživovací povinnost 
obviněného vůči jeho dcerám byla stanovena pravomocným rozsudkem Obvodního 
soudu pro Prahu 5 ze dne 6. 6. 2001, č. j. 5 Nc 105/2001-14, v rozporu s § 44 
odst. 3 tr. ř. učinil součástí rozsudku i výrok o náhradě škody podle § 228 
odst. 1 tr. ř. Odvolací soud nedostál své přezkumné povinnosti, když odvolání 
obviněného směřující výlučně proti adheznímu výroku rozsudku soudu prvního 
stupně jako nedůvodné zamítl.  

15. V této souvislosti není od věci z obsahu spisu Obvodního soudu pro Prahu 6 
sp. zn. 2 T 88/2018 připomenout, že z protokolu o hlavním líčení ze dne 29. 10. 
2018 vyplývá, že po zahájení hlavního líčení se poškozené připojily k trestnímu 
řízení s nárokem na náhradu škody, a to R. K. s částkou 440 000 Kč, D. K. s 
částkou 10 500 Kč a shodný návrh učinila i E. K. (č. l. 234). Soud prvního 
stupně v odůvodnění rozsudku ve vztahu k výroku o náhradě škody odkázal na 
znění § 43 odst. 1 věta in fine tr. ř. Konstatoval, že provedené hlavní líčení 
poskytlo dostatečný podklad pro rozhodnutí o náhradě škody způsobené oběma 
dcerám obviněného v rozsahu, který požadovaly, a dále se zabýval důvody, pro 
které nebylo možno jejich matce po dobu nezletilosti dcer přiznat dlužné 
výživné v souladu s jejím návrhem na náhradu škody, ale jen v redukované výši 
(bod 23.). Odvolací soud shledal závěry soudu prvního stupně správnými a sám k 
námitkám obviněného, že rozsudek Obvodního soudu pro Prahu 5 ze dne 6. 6. 2001, 
č. j. 5 Nc 105/2001-14, představuje překážku pro rozhodnutí o nároku 
poškozených (res iudicata), zdůraznil, že tímto rozsudkem byla stanovena výše 
výživného, což ale obviněný neplnil, a dopustil se tak trestné činnosti. Dlužná 
částka na výživném je tedy náhradou škody ve smyslu novelizovaného ustanovení § 
43 odst. 1 tr. ř. zákonem č. 59/2017 Sb. (nesprávně uvedeno 57/2017 Sb.), 
účinného od 1. 1. 2018. Poškozené se k trestnímu řízení s nárokem na náhradu 
škody připojily řádně a včas a rozhodnutí soudu prvního stupně shledal 
bezchybným, v důsledku čehož odvolání zamítl, neboť je shledal nedůvodným (bod 
9. usnesení).

16. Z hlediska obsahu a důvodů mimořádného opravného prostředku je stěžejní 
otázkou, zda existence pravomocného rozhodnutí, jímž bylo v občanskoprávním 
řízení rozhodnuto o výživném a obviněnému byla stanovena výše výživného, je ve 
smyslu § 44 odst. 3 tr. ř. překážkou rozhodnutí o náhradě škody (za niž je 
podle § 43 odst. 1 věta in fine tr. ř. považováno i dlužné výživné) podle § 228 
odst. 1 tr. ř., byl-li obviněný uznán vinným přečinem zanedbání povinné výživy 
podle § 196 tr. zákoníku. V konkrétním případě jde tedy o to, zda soud prvního 
stupně mohl obviněnému, kterého uznal vinným přečinem zanedbání povinné výživy 
podle § 196 odst. 1 tr. zákoníku, podle § 228 odst. 1 tr. ř. uložit, aby 
poškozeným nahradil škodu – dlužné výživné za situace, že označeným pravomocným 
rozsudkem Obvodního soudu pro Prahu 5 byla stanovena výše výživného na každou z 
dcer na částku 1 500 Kč měsíčně. 

17. Pro vyvození trestní odpovědnosti pachatele za přečin zanedbání povinné 
výživy podle § 196 tr. zákoníku se nevyžaduje a není ani nezbytné, aby 
vyživovací povinnost a její rozsah byly určeny samostatným rozhodnutím soudu. 
Rozsah vyživovací povinnosti soud posuzuje při rozhodování o vině samostatně 
jako předběžnou otázku (§ 9 odst. 1 tr. ř.) a může vycházet i z jiného rozsahu 
vyživovací povinnosti pachatele, než jaký byl určen pravomocným občanskoprávním 
rozhodnutím (srov. např. rozhodnutí uveřejněné pod č. 17/2005 Sb. rozh. tr.). 
Soudy nižších stupňů, třebaže dřívější stanovení výše výživného označeným 
rozsudkem Obvodního soudu pro Prahu 5 učinily součástí svých skutkových 
zjištění a vyřešily předběžnou otázku výživného ve shodě s ním, odkázaly ve 
vztahu k uložení povinnosti k náhradě škody jen na ustanovení § 43 odst. 1 tr. 
ř. Stranou jejich pozornosti zůstala otázka významu existence zmiňovaného 
rozhodnutí z hlediska překážky pro podání návrhu podle 43 odst. 1 tr. ř. 
uvedené v § 44 odst. 3 tr. ř., což obviněný dokonce explicitně vytkl v 
odvolání. Důvody, o které soudy opřely rozhodnutí o uložení povinnosti 
obviněného k náhradě škody, jsou neúplné a nelze je akceptovat. 

18. V daných souvislostech je vhodné v obecné rovině připomenout, že do 1. 1. 
2018 platilo, že dlužné výživné nebylo možné uplatňovat jako nárok na náhradu 
škody v trestním řízení podle § 43 odst. 3 tr. ř., poněvadž dluh pachatele 
trestného činu zanedbání povinné výživy podle § 196 tr. zákoníku spočívající v 
nezaplaceném výživném nebylo možné považovat za dluh ze škody způsobené 
trestným činem, nýbrž za dluh z nesplněné zákonné povinnosti, jejíž porušení je 
samo trestným činem, nikoliv jako u škody následkem trestného jednání (viz 
ŠÁMAL, P. a kol. Trestní zákoník II. § 140 až 421. Komentář. 2. vydání. Praha: 
C. H. Beck, 2012, s. 1919, usnesení Nejvyššího soudu ze dne 13. 5. 2014, sp. 
zn. 4 Tdo 549/2014). Praxe soudů vycházela z toho, že vyživovací povinnost 
vzniká povinným subjektům ex lege a není samo o sobě nezbytné, aby vyživovací 
povinnost a její rozsah byly určeny rozhodnutím soudu. Jestliže ale výživné 
nebylo plněno dobrovolně, bylo nutné podat žalobu k civilnímu soudu a obstarat 
si tak exekuční titul.

	19. Změnu v nazírání na dlužné výživné jako na majetkovou škodu 
přinesla změna trestního řádu provedená zákonem č. 59/2017 Sb., s účinností od 
1. 1. 2018. V části druhé tohoto zákona (Změna trestního řádu) byl trestní řád 
podle § 19 bod 1. změněn tak, že v 43 se na konci odstavce 1 doplňuje věta: 
„Jde-li o trestný čin zanedbání povinné výživy (§ 196 trestního zákoníku), 
rozumí se pro účely tohoto zákona majetkovou škodou, jež byla poškozenému 
způsobena trestným činem, i dlužné výživné.“

20. Státní zástupkyně ve svém vyjádření výstižně připomněla, že cílem zákona č. 
59/2017 Sb. je dosažení možnosti rychlé a účinné reparace škod, které utrpěly 
oběti trestných činů. Těm je v zákonem vymezených případech umožněno čerpat 
náhradu utrpěných škod ze speciálního účtu vedeného za tím účelem ministerstvem 
spravedlnosti (tzv. „fond pro oběti“). Nezbytným předpokladem pro získání 
takové finanční náhrady poškozeným prostřednictvím zmíněného účtu je především 
existující pravomocné odsuzující rozhodnutí trestního soudu, uložení pro účely 
tohoto zákona vymezené majetkové sankce pachateli a podání žádosti poškozeným v 
zákonem stanovené lhůtě, která bude obsahovat předepsané náležitosti. Jednou ze 
základních podmínek k dosažení nároku poškozeného ve smyslu popisované právní 
úpravy je uložení majetkové sankce pachateli v trestním řízení, ve kterém 
poškozený řádně uplatnil svůj nárok a tento nárok mu byl soudem přiznán. Podle 
§ 2 odst. 2 citovaného zákona se majetkovou škodou, jež byla poškozenému 
způsobena trestným činem zanedbání povinné výživy, rozumí i dlužné výživné. 
Podle § 2 odst. 3 písm. a) citovaného zákona se oprávněnou osobou pro účely 
tohoto zákona rozumí poškozený, „který v trestním řízení, ve kterém byla 
pravomocně uložena majetková trestní sankce nebo ve kterém si soud rozhodnutí o 
uložení majetkové trestní sankce vyhradil do veřejného zasedání podle § 230 
odst. 2 nebo 3 trestního řádu, uplatnil majetkový nárok a tento nárok mu byl 
přiznán rozhodnutím soudu vydaným v trestním řízení, které nabylo právní moci a 
je vykonatelné“, podle § 2 odst. 3 písm. d) tohoto zákona se takovou osobou 
rozumí poškozený, „vůči němuž má pachatel pravomocným a vykonatelným 
rozhodnutím soudu v řízení ve věcech občanskoprávních stanovenou výši 
vyživovací povinnosti, pokud v řízení o trestném činu zanedbání povinné výživy 
byla pravomocně uložena majetková trestní sankce“. Podle § 10 odst. 2 uvedeného 
zákona majetkový nárok oprávněné osoby ministerstvo uspokojí v rozsahu, v jakém 
byl pravomocně přiznán rozhodnutím soudu v trestním řízení nebo v řízení ve 
věcech občanskoprávních; v případě dlužného výživného v rozsahu uvedeném v 
trestním příkazu nebo odsuzujícím rozsudku za trestný čin zanedbání povinné 
výživy. Pokud v mezidobí došlo k částečnému uspokojení tohoto majetkového 
nároku jiným způsobem, ministerstvo jej uspokojí ve zbylém rozsahu; pokud došlo 
k úplnému uspokojení tohoto majetkového nároku, ministerstvo žádost o jeho 
uspokojení zamítne. 

21. Ze znění citovaných ustanovení zákona č. 59/2017 Sb., byť se jeho 
problematika a jím sledovaný účel odlišuje od účelu trestního řádu, tedy plyne, 
že v důsledku změny § 43 odst. 1 tr. ř. bude možné – za předpokladu uložení 
majetkové trestní sankce – z „fondu pro oběti“ uspokojovat i nároky z dlužného 
výživného, a to jak ty, které byly dříve přiznány soudem v občanskoprávním 
řízení (v tomto případě bude možné uspokojit nárok v rozsahu uvedeného v 
odsuzujícím rozsudku za trestný čin zanedbání povinné výživy), tak i ty, které 
byly přiznány v adhezním řízení. Změna § 43 odst. 1 tr. ř. v tomto kontextu 
spočívá ve vytvoření právní fikce, že se škodou rozumí pro účely trestního řádu 
také dlužné výživné, což umožní poškozeným aktivněji participovat na průběhu 
trestního řízení uplatňováním procesních práv, k rozšíření oprávnění vyživované 
osoby navrhnout, aby soud v odsuzujícím rozsudku uložil obviněnému povinnost 
nahradit dlužné výživné v případech, v nichž dosud nebylo vůbec o výši 
vyživovací povinnosti rozhodnuto v občanskoprávním nebo jiném příslušném 
řízení. Bylo-li o nároku na výživné již rozhodnuto v občanskoprávním nebo v 
jiném příslušném řízení, nebude možné tento návrh podat pro překážku uvedenou v 
§ 44 odst. 3 tr. ř. [shodně také odůvodnění pozměňovacích návrhů k vládnímu 
návrhu zákona o použití peněžních prostředků z majetkových trestních sankcí 
uložených v trestním řízení a o změně některých zákonů (sněmovní tisk 650)]. 
Rozhodnutí soudu v trestním řízení podle § 228 odst. 1 tr. ř. o povinnosti 
obviněného, který byl uznán vinným přečinem zanedbání povinné výživy podle § 
196 tr. zákoníku, zaplatit náhradu škody – dlužné výživné by totiž 
představovalo nepřípustné duplicitní rozhodnutí o tomtéž nároku (překážka rei 
iudicatae) a ve svých důsledcích by tu také existovaly na totéž plnění dva 
exekuční tituly.

22. Nejvyšší soud tedy na základě výše uvedeného uzavírá, že rozhodnout o 
nároku na náhradu dlužného výživného jako majetkové škody, jež byla poškozenému 
způsobena, ve smyslu § 43 odst. 1 věty poslední tr. ř. lze podle § 228 odst. 1 
tr. ř. (popř. i podle § 229 odst. 1, 2 tr. ř.) pouze za předpokladu, že o 
nároku na výživné dosud nebylo rozhodnuto v občanskoprávním řízení. Bylo-li 
však o vyživovací povinnosti obviněného pro relevantní období páchání přečinu 
zanedbání povinné výživy podle § 196 tr. zákoníku již rozhodnuto, třeba i 
nepravomocně, v občanskoprávním řízení, představuje takové rozhodnutí překážku 
podání návrhu poškozených na rozhodnutí o povinnosti obviněného k náhradě škody 
podle § 44 odst. 3 tr. ř.

23. Aplikováno na konkrétní případ nutno proto uzavřít, že ustanovení § 44 
odst. 3 tr. ř. bránilo soudu prvního stupně, aby akceptoval uplatněné nároky 
poškozených na náhradu škody (§ 43 odst. 3 tr. ř.), neboť o těchto nárocích již 
bylo rozhodnuto v občanskoprávním, opatrovnickém řízení, konkrétně pravomocným 
a vykonatelným rozsudkem Obvodního soudu pro Prahu 5 ze dne 6. 6. 2001, sp. zn. 
5 Nc 105/2001. Poškozené proto usnesením soudu prvního stupně neměly být podle 
§ 206 odst. 4 z důvodu uvedeného v § 44 odst. 3 tr. ř. připuštěny k hlavnímu 
líčení (jejich procesní práva poškozeného podle § 43 odst. 1 tr. ř. by jim však 
zůstala zachována), a následně tak nemohlo být ani rozhodováno o jimi 
uplatněných nárocích podle § 228 odst. 1, popř. § 229 odst. 2 tr. ř. Městský 
soud v Praze usnesením ze dne 29. 1. 2019, sp. zn. 61 To 9/2019, odvolání 
obviněného jako nedůvodné zamítl, a vytknuté pochybení tudíž neodstranil. 

24. Proto Nejvyšší soud podle § 268 odst. 2 tr. ř. vyslovil, že pravomocným 
usnesením odvolacího soudu byl porušen zákon v ustanovení § 256 tr. ř., podle 
něhož bylo odvolání obviněného jako nedůvodné zamítnuto, a stejně tak v řízení, 
jež tomuto rozhodnutí předcházelo, konkrétně rozsudkem Obvodního soudu pro 
Prahu 6 ze dne 26. 11. 2018, sp. zn. 2 T 88/2018, v ustanoveních § 44 odst. 3 a 
§ 228 odst. 1 tr. ř. byl porušen zákon v neprospěch obviněného P. K. Jako 
nadbytečné shledal Nejvyšší soud vyslovení porušení § 254 odst. 1 tr. ř., 
poněvadž odvolací soud napadené výroky o náhradě škody a jim předcházející 
řízení přezkoumal, svou přezkumnou povinnost splnil, ale učinil chybné právní 
závěry. Podle § 269 odst. 2 tr. ř. bylo v návaznosti na výrok podle § 268 odst. 
2 tr. ř. zrušeno napadené usnesení Městského soudu v Praze a jako vadné řízení 
mu předcházející oddělitelné výroky rozsudku soudu prvního stupně, jimiž bylo 
podle § 228 odst. 1 tr. ř. a § 229 odst. 2 tr. ř. rozhodnuto o povinnosti 
obviněného k náhradě škody. Zrušena byla podle § 269 odst. 2 tr. ř. také 
všechna další rozhodnutí na zrušená rozhodnutí obsahově navazující, pokud 
vzhledem ke změně, k níž došlo zrušením, pozbyla podkladu. Oproti návrhu 
ministryně spravedlnosti a v souladu se stanoviskem státní zástupkyně Nejvyšší 
soud nerozhodl podle § 270 odst. 1 tr. ř., tedy o přikázání nového projednání a 
rozhodnutí věci, neboť popsané porušení zákona v neprospěch obviněného 
spočívalo ve vadném výroku o povinnosti obviněného k náhradě škody (§ 228 odst. 
1 tr. ř.), potažmo též v odkazu poškozené R. K. se zbytkem jejího nároku na 
náhradu škody na řízení ve věcech občanskoprávních (§ 229 odst. 2 tr. ř.). 
Pokud bylo vysloveno zrušení těchto rozhodnutí, resp. části rozhodnutí soudu 
prvního stupně, z toho důvodu, že v předchozím řízení bylo nesprávně rozhodnuto 
o nároku na náhradu škody, který uplatňovat nelze, nepřichází v úvahu ve věci 
činit nové rozhodnutí, ani není namístě odkázat poškozené s jejich nároky na 
řízení ve věcech občanskoprávních. K odstranění pochybení, v jehož důsledku 
došlo k porušení zákona v neprospěch obviněného, došlo již samotnými výroky 
Nejvyššího soudu o porušení zákona a zrušení rozhodnutí označených ve výrokové 
části tohoto rozsudku.

Poučení: Proti tomuto rozhodnutí není opravný prostředek přípustný.

V Brně dne 17. 2. 2021      

    JUDr. Věra Kůrková 
   předsedkyně senátu
                  
                     Vypracoval:	  
                   Mgr. Pavel Göth




