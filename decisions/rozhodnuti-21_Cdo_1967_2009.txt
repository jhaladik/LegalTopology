Soud: Nejvyšší soud

Spisová značka: 21 Cdo 1967/2009

Datum rozhodnutí: 12.10.2010

Typ rozhodnutí: ROZSUDEK


Heslo: Cenné papíry, Dražba

Dotčené předpisy: § 33 odst. 1, 2, 3 a 4 předpisu č. 256/2004Sb. ve znění do 31.12.2007, § 11 předpisu č. 26/2000Sb. ve znění do 31.12.2007, § 43 odst. 1 písm. b) předpisu č. 26/2000Sb. ve znění do 31.12.2007, § 237 odst. 1 písm. c) o. s. ř. ve znění do 30.06.2009, § 243b odst. 2 část věty před středníkem o. s. ř. ve znění do 30.06.2009

Kategorie rozhodnutí: C




	21 Cdo 1967/2009



ROZSUDEK
JMÉNEM REPUBLIKY


Nejvyšší soud České republiky rozhodl v senátě složeném z předsedy senátu JUDr. 
Ljubomíra Drápala a soudců JUDr. Romana Fialy a JUDr. Mojmíra Putny v právní 
věci žalobce A. H., zastoupeného Mgr. Lukášem Zscherpem, advokátem se sídlem v 
Plzni, Lochotínská č. 18, proti žalovaným 1) EFEKTA CONSULTING, a.s. se sídlem 
v Brně, Erbenova č. 312/1, IČO 60717068, 2) Karlovarské silnice, a.s. se sídlem 
v Českých Budějovicích, Vrbenská č. 1821/31, IČO 45359041, a 3) STRABAG SE se 
sídlem ve Villachu, Triglavstrasse č. 9, Rakousko, žalovaní 2) a 3) zastoupeni 
JUDr. L. M., o neplatnost veřejné nedobrovolné dražby, vedené u Okresního soudu 
v Českých Budějovicích pod sp. zn. 25 C 14/2008, o dovolání žalobce proti 
rozsudku Krajského soudu v Českých Budějovicích ze dne 2. prosince 2008 č.j. 5 
Co 2135/2008-127, takto:


 I. Dovolání žalobce se zamítá.
 II. Žádný z účastníků nemá právo na náhradu nákladů dovolacího řízení.


O d ů v o d n ě n í :

 Žalobce se domáhal, aby bylo určeno, že je neplatná veřejná nedobrovolná 
dražba akcií "vydaných společností Karlovarské silnice, a.s., IČ 45359041, se 
sídlem v Českých Budějovicích, Vrbenská č. 1821/31, organizovaná dražebníkem 
EFEKTA CONSULTING, a.s. se sídlem v Brně, Erbenova č. 312/1, IČ 60717068, která 
se konala dne 4.12.2007 v Brně, v dražební místnosti na adrese Brno, Erbenova 
312/1 (vchod z ulice Drobného 48), PSČ: 60200". Žalobu zdůvodnil zejména tím, 
že se zúčastnil této veřejné nedobrovolné dražby za účelem vydražení předmětu 
dražby, kterým byly "cenné papíry - nekótované kmenové akcie na jméno v 
listinné podobě emitované" žalovanou 2) o jmenovité hodnotě 1.000,- Kč, že však 
dražební vyhláška neobsahovala zákonné náležitosti - údaje podle ustanovení § 
43 odst. 1 písm. b) zákona č. 26/2000 Sb. ve znění pozdějších předpisů, neboť 
dražebník neuvedl údaje o vlastníku předmětu dražby; podle názoru žalobce 
představuje uvedení pouze jména, příjmení a data narození bez údaje o bydlišti 
"neurčitou a nepřesnou specifikaci vlastníka předmětu dražby", přičemž z 
hlediska přechodu vlastnického práva k akciím je důležitá "jednoznačná 
identifikace vlastníka předmětu dražby, neboť speciální povaha akcií spočívá v 
tom, že je v nich inkorporováno právo jejich vlastníka na účast na akciové 
společnosti včetně všech práv a povinností s tím spojených". Akciové právo je 
totiž "natolik specifické, že zájemce o nabytí vlastnictví k akciím potřebuje 
znát akcionářskou strukturu společnosti naprosto detailně". Z důvodu "porušení" 
ustanovení § 43 odst. 1 písm. b) zákona č. 26/2000 Sb. ve znění pozdějších 
předpisů je napadená veřejná nedobrovolná dražba ze dne 4.12.2007 neplatná.

Okresní soud v Českých Budějovicích rozsudkem ze dne 24.7.2008 č.j. 25 C 
14/2008-105 žalobu zamítl a rozhodl, že žalobce je povinen zaplatit na náhradě 
nákladů řízení žalované 1) 3.206,- Kč a že žalovaná 2) a žalovaný 3) nemají 
právo na náhradu nákladů řízení. Z provedeného dokazování dovodil, že konání 
dražby bylo vyhlášeno dražební vyhláškou ze dne 27.9.2007 ve znění dodatku č. 1 
ze dne 13.11.2007 a dodatku č. 2 ze dne 4.12.2007, že předmětem dražby bylo 
4.627 kusů kmenových akcií o jmenovité hodnotě 1.000,- Kč vydaných žalovanou 
2), že akcie byly vydány na majitele, nebyly kótovány a byly v listinné podobě, 
že vlastníci byli označeni jako akcionáři navrhovatele dražby, kteří jsou podle 
ustanovení § 214 obchodního zákoníku v prodlení s převzetím listinných akcií, 
že přílohou dražební vyhlášky byl seznam vlastníků cenných papírů obsahující 
údaje o jejich datu narození, jménu a příjmení a že v tomto rozsahu byl seznam 
vlastníků uveřejněn stejným způsobem jako dražební vyhláška. Žalobce se 
zúčastnil uvedené dražby a jako účastník vznesl námitku proti konání dražby z 
důvodu, že nebyla splněna jedna z podmínek uvedená v ustanovení § 43 odst. 1 
písm. b) zákona č. 26/2000 Sb. ve znění pozdějších předpisů. S přihlédnutím k 
tomu, že mezi účastníky "byl spor pouze ohledně dostatečného označení vlastníků 
předmětu dražby" (další náležitosti dražební vyhláška splňovala), soud prvního 
stupně dovodil, že dražební vyhláška ve znění dodatků odpovídala požadavkům 
stanoviska České národní banky jako orgánu pověřeného dohledem na kapitálovém 
trhu, která změnila stanovisko předchozího dozírajícího orgánu v tom smyslu, že 
"v případě veřejné dražby cenných papírů postačí, aby seznam vlastníků předmětu 
dražby byl pouhou přílohou dražební vyhlášky, z níž by bylo zřejmé, kde je 
takový seznam zveřejněn, popřípadě kde je do něj možno nahlédnout", a že je 
"považováno za dostačující, aby seznam vlastníků cenných papírů obsahoval u 
fyzických osob jméno, příjmení a datum narození". Soud prvního stupně dospěl k 
závěru, že takové označení vlastníků předmětu dražby zcela vylučuje záměnu 
vlastníka předmětu dražby s jiným vlastníkem a představuje dostatečnou 
identifikaci jednotlivých vlastníků cenných papírů. Žalobcem požadovaný údaj 
rodného čísla a bydliště soud prvního stupně nepovažoval za obligatorní 
náležitost dražební vyhlášky a nesouhlasil ani s námitkou žalobce o tom, že bez 
takového označení se nemohl dostatečně seznámit s majetkovou strukturou akciové 
společnosti, když z ustanovení § 214 odst. 4 obchodního zákoníku je zřejmé, že 
seznam vlastníků předmětu dražby obsahuje právě jména těch akcionářů, kteří 
byli v prodlení s převzetím listinných akcií při přeměně jejich podoby, a 
vydražením těchto akcií jmenovaní akcionáři pozbývají svá práva vyplývající z 
těchto cenných papírů.

K odvolání žalobce Krajský soud v Českých Budějovicích rozsudkem ze dne 
2.12.2008 č.j. 5 Co 2135/2008-127 rozsudek soudu prvního stupně potvrdil a 
rozhodl, že žalobce je povinen zaplatit žalované 1) na náhradě nákladů 
odvolacího řízení 3.206,- Kč a že žalovaná 2) a žalovaný 3) nemají právo na 
náhradu nákladů odvolacího řízení. Shodně se soudem prvního stupně dovodil, že 
dražebník řádně splnil svou povinnost označit vlastníka předmětu dražby ve 
smyslu ustanovení § 43 odst. 1 písm. b) zákona č. 26/2000 Sb. ve znění 
pozdějších předpisů, neboť aktuální seznam vlastníků předmětu dražby, který 
tvořil přílohu dražební vyhlášky, obsahoval údaje o vlastnících "v rozsahu 
jméno, příjmení a datum narození v případě fyzických osob"; takové označení je 
jednoznačné a požadavek nezaměnitelnosti byl dodržen. Z ustanovení § 33 odst. 2 
zákona č. 256/2004 Sb. ve znění pozdějších předpisů vyplývá, že se na veřejnou 
dražbu cenných papírů vztahuje přiměřeně "zvláštní právní předpis upravující 
veřejné dražby"; v zákoně č. 26/2000 Sb. ve znění pozdějších předpisů není 
výslovně způsob označení vlastníka předmětu dražby uveden a nelze úspěšně 
dovozovat, že by u vlastníka předmětu dražby měly být uvedeny údaje o osobě ve 
smyslu ustanovení § 2 odst. 1 písm. j) zákona č. 256/2004 Sb. ve znění 
pozdějších předpisů, tj. jméno, příjmení, datum narození, rodné číslo, bylo-li 
přiděleno, a adresa bydliště. Odvolací soud rovněž odmítl názor žalobce o tom, 
že by zájemce o nabytí vlastnictví k akciím potřeboval znát "detailně 
akcionářskou strukturu společnosti", neboť vydražením tyto osoby již nemají k 
prodaným akciím žádný vztah a "nejsou tedy akcionáři s právy a povinnostmi".

Proti tomuto rozsudku odvolacího soudu podal žalobce dovolání. Namítá, že "pro 
přesnou identifikaci osob" je třeba vycházet z ustanovení § 2 písm. b) zákona 
č. 256/2004 Sb. ve znění pozdějších předpisů, podle něhož se údaji o fyzické 
osobě rozumí "zveřejnění jména, příjmení, data narození a adresy bydliště"; 
protože "se jedná o zákon speciální, který dražbu cenných papírů primárně 
upravuje" a který jen odkazuje na přiměřené použití zákona o veřejných 
dražbách, bylo dražebníkem "postupováno proti textu zákona". Žalobce dále 
zdůrazňuje, že "zájemce o nabytí vlastnictví k akciím potřebuje znát 
akcionářskou strukturu společnosti naprosto detailně, a to z důvodu rozhodnutí 
podílet se na podnikání dané společnosti, z důvodu předejití založení jednání 
ve shodě v dané společnosti, z důvodu právní jistoty v osobě vlastníka, jehož 
věc se bude dražit a z důvodu, že se fakticky akcionářská struktura akciové 
společnosti může měnit do poslední chvíle". Podle dovolatele "je jediným 
známým, publikovaným stanoviskem" týkajícím se způsobu uveřejňování a rozsahu 
seznamu vlastníků předmětu dražby při organizování dražby cenných papírů 
Stanovisko ze dne 16.9.2005 vydané Komisí pro cenné papíry (předchůdcem České 
národní banky jako orgánu pověřeného dohledem na kapitálovém trhu), v němž se 
uvádí, že k označení předmětu vlastníka dražby je třeba uvést "jeho jméno, 
příjmení, datum narození a obec, kde má fyzická osoba své bydliště". Dovolatel 
se domnívá, že "není možné změnit toto stanovisko takovým způsobem, aby šlo 
proti textu zákona, a že takovou pravomoc nemá ani ČNB". Žalobce přípustnost 
dovolání dovozuje z ustanovení § 237 odst.1 písm.c) občanského soudního řádu a 
navrhuje, aby dovolací soud rozsudky soudů obou stupňů zrušil a aby věc vrátil 
soudu prvního stupně k dalšímu řízení.

Nejvyšší soud České republiky jako soud dovolací (§ 10a občanského soudního 
řádu) věc projednal podle zákona č. 99/1963 Sb., občanský soudní řád, ve znění 
účinném do 30.6.2009 (dále jen "o.s.ř."), neboť dovoláním je napaden rozsudek 
odvolacího soudu, který byl vydán před 1.7.2009 (srov. Čl. II bod 12 zákona č. 
7/2009 Sb., kterým se mění zákon č. 99/1963 Sb., ve znění pozdějších předpisů a 
další související zákony). Po zjištění, že dovolání proti pravomocnému rozsudku 
odvolacího soudu bylo podáno oprávněnou osobou (účastníkem řízení) ve lhůtě 
uvedené v ustanovení § 240 odst. 1 o.s.ř., se nejprve zabýval otázkou 
přípustnosti dovolání.

Dovoláním lze napadnout pravomocná rozhodnutí odvolacího soudu, pokud to zákon 
připouští (§ 236 odst. 1 o.s.ř.).
Podmínky přípustnosti dovolání proti rozsudku odvolacího soudu jsou obsaženy v 
ustanovení § 237 o.s.ř.

Dovolání je přípustné proti rozsudku odvolacího soudu, jímž bylo změněno 
rozhodnutí soudu prvního stupně ve věci samé [§ 237 odst.1 písm.a) o.s.ř.] nebo 
jímž bylo potvrzeno rozhodnutí soudu prvního stupně, kterým soud prvního stupně 
rozhodl ve věci samé jinak než v dřívějším rozsudku (usnesení) proto, že byl 
vázán právním názorem odvolacího soudu, který dřívější rozhodnutí zrušil [§ 237 
odst.1 písm.b) o.s.ř.], anebo jímž bylo potvrzeno rozhodnutí soudu prvního 
stupně, jestliže dovolání není přípustné podle ustanovení § 237 odst.1 písm.b) 
o.s.ř. a dovolací soud dospěje k závěru, že napadené rozhodnutí má ve věci samé 
po právní stránce zásadní význam [§ 237 odst.1 písm.c) o.s.ř.].

Žalobce dovoláním napadá rozsudek odvolacího soudu, jímž byl potvrzen rozsudek 
soudu prvního stupně ve věci samé. Podle ustanovení § 237 odst.1 písm.b) o.s.ř. 
dovolání není přípustné, a to již proto, že soudem prvního stupně nebyl vydán 
rozsudek, který by byl odvolacím soudem zrušen. Dovolání žalobce proti rozsudku 
odvolacího soudu tedy může být přípustné jen při splnění předpokladů uvedených 
v ustanovení § 237 odst.1 písm.c) o.s.ř.

Rozhodnutí odvolacího soudu má po právní stránce zásadní význam ve smyslu 
ustanovení § 237 odst.1 písm.c) o.s.ř. zejména tehdy, řeší-li právní otázku, 
která v rozhodování dovolacího soudu dosud nebyla vyřešena nebo která je 
odvolacími soudy nebo dovolacím soudem rozhodována rozdílně, nebo řeší-li 
právní otázku v rozporu s hmotným právem [§ 237 odst.3 o.s.ř.].

Dovolací soud je při přezkoumání rozhodnutí odvolacího soudu zásadně vázán 
uplatněnými dovolacími důvody (srov. § 242 odst.3 o.s.ř.); vyplývá z toho mimo 
jiné, že při zkoumání, zda napadené rozhodnutí odvolacího soudu má ve smyslu 
ustanovení § 237 odst.3 o.s.ř. ve věci samé po právní stránce zásadní právní 
význam, může posuzovat jen takové právní otázky, které dovolatel v dovolání 
označil.

Přípustnost dovolání podle ustanovení § 237 odst.1 písm.c) o.s.ř. není založena 
již tím, že dovolatel tvrdí, že napadené rozhodnutí odvolacího soudu má ve věci 
samé po právní stránce zásadní význam. Přípustnost dovolání nastává tehdy, 
jestliže dovolací soud za použití hledisek, příkladmo uvedených v ustanovení § 
237 odst.3 o.s.ř., dospěje k závěru, že napadené rozhodnutí odvolacího soudu ve 
věci samé po právní stránce zásadní význam skutečně má.

Pro rozhodnutí v projednávané věci bylo mimo jiné významné vyřešení právní 
otázky, zda pro označení vlastníka (fyzické osoby) předmětu dražby cenných 
papírů postačí pouze uvést jméno, příjmení a datum narození, nebo zda nezbytným 
předpokladem přesné identifikace vlastníka (fyzické osoby) předmětu dražby je 
také uvedení adresy jeho bydliště. Protože uvedená právní otázka dosud nebyla 
dovolacím soudem vyřešena a protože její posouzení bylo pro rozhodnutí 
projednávané věci významné (určující), představuje napadený rozsudek odvolacího 
soudu rozhodnutí, které má ve věci samé po právní stránce zásadní význam. 
Nejvyšší soud ČR proto dospěl k závěru, že dovolání žalobce proti rozsudku 
odvolacího soudu je přípustné podle ustanovení § 237 odst.1 písm.c) o.s.ř.

Po přezkoumání rozsudku odvolacího soudu ve smyslu ustanovení § 242 o.s.ř., 
které provedl bez jednání (§ 243a odst. 1 věta první o.s.ř.), Nejvyšší soud ČR 
dospěl k závěru, že dovolání není opodstatněné.

Projednávanou věc je třeba i v současné době posuzovat podle zákona č. 256/2004 
Sb., o podnikání na kapitálovém trhu, ve znění zákonů č. 635/2004 Sb., č. 
179/2005 Sb., č. 377/2005 Sb., č. 56/2006 Sb., č. 62/2006 Sb., č. 159/2006 Sb. 
a č. 120/2007 Sb., tedy podle zákona č. 256/2004 Sb. ve znění účinném do 
31.12.2007 (dále jen "zákona o podnikání na kapitálovém trhu") a podle zákona 
č. 26/2000 Sb., o veřejných dražbách, ve znění zákonů č. 120/2001 Sb., č. 
517/2002 Sb. a č. 257/2004 Sb., nálezu Ústavního soudu č. 181/2005 Sb., zákonů 
č. 377/2005 Sb., 56/2006 Sb., 315/2006 Sb. a č. 110/2007 Sb., tedy podle zákona 
č. 26/2000 Sb. ve znění účinném do 31.12.2007 (dále jen "zákona o veřejných 
dražbách").

Organizovat veřejné dražby cenných papírů může pouze dražebník cenných papírů, 
kterým se rozumí obchodník s cennými papíry, který má povolení k poskytování 
investiční služby uvedené v ustanovení § 4 odst. 2 písm. b) zákona o podnikání 
na kapitálovém trhu (srov. § 33 odst.1 zákona o podnikání na kapitálovém trhu). 
Na veřejnou dražbu cenných papírů se vztahuje přiměřeně zvláštní právní předpis 
upravující veřejné dražby, pokud tento zákon nestanoví jinak (§ 33 odst.2 
zákona o podnikání na kapitálovém trhu).

Pravidla organizování veřejné dražby cenných papírů upraví dražebník cenných 
papírů dražebním řádem (§ 33 odst.3 zákona o podnikání na kapitálovém trhu). 
Dražební řád a každou jeho změnu schvaluje Česká národní banka (§ 33 odst.4 
věta první zákona o podnikání na kapitálovém trhu).

Podle ustanovení § 43 odst. 1 písm. b) zákona o veřejných dražbách dražebník 
vyhlásí konání dražby dražební vyhláškou, v níž uvede označení dražebníka, 
navrhovatele, vlastníka předmětu dražby, dlužníka, popřípadě zástavce, je-li 
osobou odlišnou od vlastníka předmětu dražby. Podle ustanovení § 11 zákona o 
veřejných dražbách osoby a věci musí být označovány způsobem vylučujícím jejich 
záměnu. Dovolatel v dovolání dovozuje, že zákon o podnikání na kapitálovém trhu 
je "speciálním zákonem" a že proto se označení vlastníka předmětu dražby 
cenných papírů řídí ustanovením § 2 písm.b) tohoto zákona a nikoliv ustanovením 
§ 11 zákona o veřejných dražbách. S tímto názorem dovolací soud nesouhlasí.

Na veřejnou dražbu cenných papírů se vztahuje - jak vyplývá z ustanovení § 33 
odst. 2 zákona o podnikání na kapitálovém trhu - přiměřeně zvláštní právní 
předpis upravující veřejné dražby, nestanoví-li zákon o podnikání na 
kapitálovém trhu jinak. Ve vztahu k dražební vyhlášce to znamená, že její 
náležitosti se řídí právní úpravou obsaženou v zákoně o veřejných dražbách, 
neboť zákon o podnikání na kapitálovém trhu je neupravuje. Opačný závěr nelze 
úspěšně dovozovat ani z ustanovení § 2 písm.b) zákona o podnikání na 
kapitálovém trhu, který - jak je nepochybné z jeho znění - se netýká požadavků 
na náležitosti dražební vyhlášky. Nejvyšší soud ČR proto dospěl k závěru, že 
pro náležitosti dražební vyhlášky se při veřejné dražbě cenných papírů použije 
přiměřeně zákon o veřejných dražbách; označení osob, které dražebník cenných 
papírů ve smyslu ustanovení § 43 odst.1 písm.b) zákona o veřejných dražbách 
uvádí (je povinen uvést) v dražební vyhlášce, se proto řídí ustanovením § 11 
zákona o veřejných dražbách (srov. též právní názor vyjádřený v rozsudku 
Nejvyššího soudu ČR ze dne 19.5.2010 sp. zn. 29 Cdo 4551/2008).

Osoby, které se uvádí v dražební vyhlášce, musí být - jak vyplývá z ustanovení 
§ 11 zákona o veřejných dražbách - označeny způsobem vylučujícím jejich záměnu.

V projednávané věci dovolací soud souhlasí s odvolacím soudem v tom, že 
aktuální seznam vlastníků tvořící přílohu dražební vyhlášky, v němž byly 
fyzické osoby jako vlastníci akcií označeny jménem, příjmením a datem narození 
představoval označení vlastníků předmětů dražby v souladu se zákonem, neboť 
vylučoval (s ohledem na rozsah údajů) jejich záměnu s jinými fyzickými osobami. 
Žalobcem tvrzený důvod neplatnosti veřejné nedobrovolné dražby ze dne 4.12.2007 
tedy nebyl naplněn.

Z uvedeného vyplývá, že rozsudek odvolacího soudu je správný. Protože nebylo 
zjištěno, že by rozsudek odvolacího soudu byl postižen některou z vad, 
uvedených v ustanovení § 229 odst.1 o.s.ř., § 229 odst.2 písm.a) a b) o.s.ř. 
nebo v § 229 odst.3 o.s.ř. anebo jinou vadou, která by mohla mít za následek 
nesprávné rozhodnutí ve věci, Nejvyšší soud České republiky dovolání žalobce 
podle ustanovení § 243b odst. 2 části věty před středníkem o.s.ř. zamítl.

O náhradě nákladů dovolacího řízení bylo rozhodnuto podle ustanovení § 243b 
odst. 5 věty první, § 224 odst. 1 a § 151 odst. 1 části věty před středníkem 
o.s.ř., neboť žalobce s ohledem na výsledek řízení na náhradu svých nákladů 
nemá právo a žalovaným v dovolacím řízení žádné náklady nevznikly.

Proti tomuto rozsudku není přípustný opravný prostředek.

V Brně dne 12. října 2010


JUDr. Ljubomír Drápal, v.r.
předseda senátu





