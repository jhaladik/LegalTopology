Soud: Nejvyšší soud

Spisová značka: 8 Tz 24/2024

Datum rozhodnutí: 28.05.2024

Typ rozhodnutí: ROZSUDEK


Heslo: Maření výkonu úředního rozhodnutí a vykázání, Ne bis in idem

Dotčené předpisy: § 337 odst. 1 písm. a) tr. zákoníku, § 11 odst. 1 písm. h) tr. ř.

Kategorie rozhodnutí: D




8 Tz 24/2024-190 





ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 28. 5. 2024 v senátě 
složeném z předsedkyně senátu JUDr. Věry Kůrkové a soudců JUDr. Milady Šámalové 
a JUDr. Jana Engelmanna stížnost pro porušení zákona, kterou podal ministr 
spravedlnosti České republiky ve prospěch obviněného S. S., proti pravomocnému 
trestnímu příkazu Obvodního soudu pro Prahu 5 ze dne 22. 6. 2022, č. j. 3 T 
43/2022-75, a rozhodl takto:

Podle § 268 odst. 2 tr. ř. se vyslovuje, že pravomocným trestním příkazem 
Obvodního soudu pro Prahu 5 ze dne 22. 6. 2022, č. j. 3 T 43/2022-75, byl v 
bodě I. porušen zákon v ustanovení § 11 odst. 1 písm. h) tr. ř. v neprospěch 
obviněného S. S.

Podle § 269 odst. 2 tr. ř. se napadený trestní příkaz zrušuje ve výroku, jímž 
byl podle § 45 odst. 1 tr. zákoníku zrušen výrok o vině a celý výrok o trestu, 
jakož i další výroky, které mají v uvedeném výroku o vině svůj podklad, z 
trestního příkazu Obvodního soudu pro Prahu 4 ze dne 28. 3. 2022, sp. zn. 52 T 
38/2022, který nabyl právní moci dne 10. 5. 2022, a ve výrocích o vině a trestu 
pod bodem I. Zrušují se také další rozhodnutí na zrušenou část rozhodnutí 
obsahově navazující, pokud vzhledem ke změně, k níž došlo zrušením, pozbyla 
podkladu.

Podle § 270 odst. 1 tr. ř. se Obvodnímu soudu pro Prahu 5 přikazuje, aby věc v 
potřebném rozsahu znovu projednal a rozhodl.
Odůvodnění:

I. Dosavadní průběh řízení

1. Trestním příkazem Obvodního soudu pro Prahu 5 ze dne 22. 6. 2022, č. j. 3 T 
43/2022-75, byl podle § 45 odst. 1 tr. zákoníku zrušen výrok o vině a celý 
výrok o trestu, jakož i další výroky, které mají v uvedeném výroku o vině svůj 
podklad, z trestního příkazu Obvodního soudu pro Prahu 4 ze dne 28. 3. 2022, 
sp. zn. 52 T 38/2022, který nabyl právní moci dne 10. 5. 2022. Znovu bylo 
rozhodnuto tak, že obviněný S. S. byl pod bodem I. uznán vinným pokračujícím 
přečinem maření výkonu úředního rozhodnutí a vykázání podle § 337 odst. 1 písm. 
a) tr. zákoníku, dílem v jednočinném souběhu s přečinem ohrožení pod vlivem 
návykové látky podle § 274 odst. 1 tr. zákoníku, pod bodem II. přečinem maření 
výkonu úředního rozhodnutí a vykázání podle § 337 odst. 1 písm. a) tr. 
zákoníku. Za jednání pod bodem I. byl odsouzen podle § 274 odst. 1 tr. zákoníku 
a § 67 odst. 2 písm. a) ve spojení s § 68 odst. 1, 2 tr. zákoníku, s 
přihlédnutím k § 314e odst. 2 písm. f) tr. ř., za použití § 45 odst. 1, 2 tr. 
zákoníku ke společnému peněžitému trestu ve výši 40 000 Kč, vyměřenému jako 100 
denních sazeb, přičemž 1 denní sazba činí 400 Kč. Podle § 73 odst. 1 tr. 
zákoníku, s přihlédnutím k § 314e odst. 2 písm. d) tr. ř., mu byl uložen trest 
zákazu činnosti spočívající v zákazu řízení motorových vozidel na 40 měsíců. Za 
jednání pod bodem II. byl obviněný podle § 67 odst. 2 písm. b) tr. zákoníku ve 
spojení s § 68 odst. 1, 2 tr. zákoníku, s přihlédnutím k § 314e odst. 2 písm. 
f) tr. ř., odsouzen k peněžitému trestu ve výši 30 000 Kč, vyměřenému jako 60 
denních sazeb, přičemž 1 denní sazba činí 500 Kč. Trestní příkaz byl obviněnému 
doručen dne 30. 9. 2022 (č. l. 76) a nabyl právní moci dne 11. 10. 2022.

2. Podle skutkových zjištění soudu se obviněný dopustil pokračujícího přečinu 
maření výkonu úředního rozhodnutí a vykázání podle § 337 odst. 1 písm. a) tr. 
zákoníku, dílem v jednočinném souběhu s přečinem ohrožení pod vlivem návykové 
látky podle § 274 odst. 1 tr. zákoníku pod bodem I. tím, že:
1./ dne 19. 3. 2022 v době kolem 22:30 hodin řídil osobní vozidlo tovární 
značky Škoda Octavia, registrační značky XY, po pozemní komunikaci v Praze XY v 
ul. XY směrem z centra, kde byl u č. p. XY poté, co z vozidla před zraky 
strážníků vystoupil, kontrolován hlídkou Městské policie hl. m. Prahy, a výše 
uvedené vozidlo řídil přesto, že mu byl příkazem Magistrátu hl. m. Prahy ze dne 
6. 9. 2021, č. j. MHMP 1392902/2021/Nov, který nabyl právní moci dne 30. 9. 
2021, uložen mj. i zákaz činnosti spočívající v zákazu řízení motorových 
vozidel pro všechny skupiny na dobu 12 měsíců, o kterém věděl (převzato z 
trestního příkazu Obvodního soudu pro Prahu 4 ze dne 28. 3. 2022, sp. zn. 52 T 
38/2022, který nabyl právní moci dne 10. 5. 2022),

2./ dne 21. 3. 2022 kolem 03:05 hodin, minimálně z ulice XY v Praze XY do ulice 
XY v Praze XY, kde byl před vjezdem do XY zastaven a kontrolován hlídkou 
Policie České republiky, řídil osobní motorové vozidlo tovární značky Škoda 
Octavia Combi, registrační značky XY, šedé metalické barvy, ačkoliv si byl 
vědom toho, že mu příkazem Magistrátu hl. m. Prahy, Odbor dopravněsprávních 
činností, oddělení správního řízení, ze dne 6. 9. 2021, č. j. MHMP 
1392902/2021/Nov, sp. zn. S-MHMP 1352827/2021/Nov, který nabyl právní moci dne 
30. 9. 2021, byl uložen i správní trest zákazu činnosti spočívající v zákazu 
řízení všech motorových vozidel na 12 měsíců s účinností ode dne nabytí právní 
moci tohoto příkazu, když současně motorové vozidlo řídil, ačkoliv před jízdou 
požil drogu známou jako pervitin, tedy si byl vědom toho, že z důvodu ovlivnění 
touto návykovou látkou není schopen motorové vozidlo bezpečně ovládat, když 
ještě v 06:03 hodin téhož dne, kdy se v Nemocnici na Bulovce podrobil odběru 
krve, měl v krevním séru hladinu metamfetaminu 211 ng/ml a amfetaminu 56,9 
ng/ml, což je hladina, která vylučuje bezpečné řízení motorového vozidla 
(jednání z návrhu na potrestání Obvodního státního zastupitelství pro Prahu 5 
ze dne 6. 4. 2022, sp. zn. 0 ZK 140/2022).

3. Přečinu maření výkonu úředního rozhodnutí a vykázání podle § 337 odst. 1 
písm. a) tr. zákoníku pod bodem II. se podle zjištění soudu dopustil tím, že 
dne 9. 5. 2022 v čase 14:13 hodin, v Praze XY, v ulici XY, řídil osobní 
motorové vozidlo značky Škoda Octavia Combi, registrační značky XY, ačkoliv mu 
byl příkazem Magistrátu hl. m. Prahy, č. j. MHMP 1392902/2021/Nov, který nabyl 
právní moci dne 30. 9. 2021, uložen mimo jiné správní trest zákazu činnosti 
spočívající v zákazu řízení motorových vozidel všeho druhu na dobu 12 měsíců, 
platný do 30. 9. 2022, a příkazem Magistrátu města Kladna, č. j. OPŘ-
DP/4301/21-2/SCH, s nabytím právní moci dne 23. 3. 2022, uložen mimo jiné 
správní trest zákazu činnosti spočívající v zákazu řízení motorových vozidel 
všeho druhu na dobu 14 měsíců, platný do 23. 5. 2023, se kterými byl 
prokazatelně seznámen minimálně dne 20. 4. 2022 Policií České republiky při 
řešení jeho předchozí trestné činnosti, a současně se na výzvu policie 
dobrovolně podrobil orientační zkoušce na přítomnost omamných a psychotropních 
látek pomocí testu Drugwipe 5SP s pozitivním výsledkem na přítomnost látek 
amfetaminy a metamfetaminy, přičemž odběr biologického materiálu bez odůvodnění 
odmítl (jednání z návrhu na potrestání Obvodního státního zastupitelství pro 
Prahu 5 ze dne 16. 5. 2022, sp. zn. ZK 201/2022).

II. Stížnost pro porušení zákona a vyjádření k ní

4. Proti pravomocnému trestnímu příkazu Obvodního soudu pro Prahu 5 ze dne 22. 
6. 2022, č. j. 3 T 43/2022-75, podal ministr spravedlnosti ve prospěch 
obviněného S. S. stížnost pro porušení zákona. Podle stěžovatele byl z důvodů 
zevrubně vyložených v odůvodnění podaného mimořádného opravného prostředku 
napadeným rozhodnutím pod bodem I. v neprospěch obviněného porušen zákon v 
ustanovení § 11 odst. 1 písm. h) tr. ř.

5. V odůvodnění mimořádného opravného prostředku stěžovatel připomněl obsah 
trestního příkazu Obvodního soudu pro Prahu 5 ze dne 22. 6. 2022, sp. zn. 3 T 
43/2022, a poukázal na ustanovení § 11 odst. 1 písm. h) tr. ř. a čl. 4 odst. 1 
Protokolu č. 7 k Úmluvě o ochraně lidských práv a základních svobod zakotvující 
zásadu ne bis in idem. Podle názoru stěžovatele byl označeným trestním příkazem 
v části pod bodem I., týkající se útoku ze dne 19. 3. 2022, porušen zákon v 
neprospěch obviněného proto, že pro tento skutek byl již obviněný uznán vinným 
a potrestán trestním příkazem Obvodního soudu pro Prahu 3 ze dne 23. 5. 2022, 
sp. zn. 15 T 59/2022, který nabyl právní moci dne 12. 8. 2022. Tento trestní 
příkaz byl obviněnému spolu s návrhem na potrestání doručen dne 3. 8. 2022. 
Obviněnému jím byl uložen za pokračující přečin maření výkonu úředního 
rozhodnutí a vykázání podle § 337 odst. 1 písm. a) tr. zákoníku za současného 
zrušení trestního příkazu Obvodního soudu pro Prahu 4 ze dne 28. 3. 2022, sp. 
zn. 52 T 38/2022, společný trest odnětí svobody v trvání 4 měsíců, jehož výkon 
byl podmíněně odložen na zkušební dobu 12 měsíců, a trest zákazu řízení všech 
motorových vozidel v trvání 12 měsíců, a to za jednání ze dne 8. 4. 2022 a 
právě za jednání ze dne 19. 3. 2022 převzaté ze shora uvedeného trestního 
příkazu Obvodního soudu pro Prahu 4.

6. Obvodní soud pro Prahu 5, přestože vydání shora uvedeného trestního příkazu 
bylo možné zjistit z lustrace osoby obviněného v CESO, kterou měl k dispozici, 
aniž by vyčkal právní moci trestního příkazu Obvodního soudu pro Prahu 3 ze dne 
23. 5. 2022, sp. zn.                 15 T 59 /2022, vydal napadený trestní 
příkaz. Tím, že uznal obviněného vinným pod bodem I. pokračujícím přečinem 
maření výkonu úředního rozhodnutí a vykázání podle § 337 odst. 1 písm. a) tr. 
zákoníku za útoky ze dne 21. 3. 2022, 19. 3. 2022 a přečinem ohrožení pod 
vlivem návykové látky podle § 274 odst. 1 tr. zákoníku spáchaným v jednočinném 
souběhu s přečinem maření výkonu úředního rozhodnutí a uložil obviněnému za 
tyto přečiny společný peněžitý trest ve výši 40 000 Kč, vyměřený jako 100 
denních sazeb, přičemž 1 denní sazba činí 400 Kč, a dále trest zákazu činnosti 
spočívající v zákazu řízení všech motorových vozidel v trvání 40 měsíců, 
Obvodní soud pro Prahu 5 navodil stav, kdy je obviněný v rozporu se zásadou ne 
bis in idem znovu uznán vinným za týž skutek (ze dne 19. 3. 2022) a je za něj 
také 2x potrestán. V dané věci tak byl porušen zákon v neprospěch obviněného v 
ustanovení § 11 odst. 1 písm. h) tr. ř.

	7. Ministr spravedlnosti proto navrhl, aby Nejvyšší soud podle § 268 
odst. 2 tr. ř. vyslovil, že pravomocným trestním příkazem Obvodního soudu pro 
Prahu 5 ze dne 22. 6. 2022, č. j. 3 T 43/2022-75, pod bodem I. byl v neprospěch 
obviněného porušen zákon v ustanovení § 11 odst. 1 písm. h) tr. ř. Dále aby 
podle § 269 odst. 2 tr. ř. napadený trestní příkaz v části pod bodem I. zrušil, 
jakož i všechna další rozhodnutí na tento trestní příkaz obsahově navazující, 
pokud vzhledem ke změně, k níž došlo zrušením, pozbyla podkladu, a aby podle § 
270 odst. 1 tr. ř. přikázal Obvodnímu soudu pro Prahu 5 věc v potřebném rozsahu 
znovu projednat a rozhodnout.

	8. Státní zástupce Nejvyššího státního zastupitelství se ve svém 
vyjádření s podanou stížností pro porušení zákona ztotožnil a na její 
argumentaci plně odkázal. Stížnost pro porušení zákona považoval za důvodnou, 
navrhl jí vyhovět, a to v souladu s návrhem formulovaným ministrem 
spravedlnosti.

9. Obhájce obviněného po rekapitulaci obsahu stížnosti pro porušení zákona 
přisvědčil závěru, že u obviněného došlo k porušení zásady ne bis in idem. 
Zdůraznil, že tato zásada, vyjadřující zákaz někoho stíhat nebo potrestat 
dvakrát za stejnou věc, je neodmyslitelnou a nezpochybnitelnou součástí 
spravedlivého trestního procesu a jako taková byla v ústavní rovině výslovně 
vyjádřena v Listině základních práv a svobod. Na úrovni běžného zákona je pak 
zásada obsažena v § 11 odst. 1 písm. h) tr. ř. a u obviněného zcela zjevně 
došlo k jejímu porušení. 

10. S ohledem na výše uvedené přisvědčil stížnosti pro porušení zákona podané 
ministrem spravedlnosti ve prospěch obviněného a přisvědčit i v ní obsaženému 
návrhu. I on tedy navrhl, aby Nejvyšší soud podle § 268 odst. 2 tr. ř. 
vyslovil, že pravomocným trestním příkazem Obvodního soudu pro Prahu 5 ze dne 
22. 6. 2022, č. j. 3 T 43/2022-75, pod bodem I. tohoto příkazu byl v neprospěch 
obviněného porušen zákon v ustanovení § 11 odst. 1 písm. h) tr. ř., podle § 269 
odst. 2 tr. ř. aby napadený trestní příkaz v části pod bodem I. zrušil, jakož i 
na tento trestní příkaz rozhodnutí navazující, pokud vzhledem ke změně, k níž 
dojde zrušením, pozbyla podkladu, a dále aby postupoval podle § 270 odst. 1 tr. 
ř. a přikázal Obvodnímu soudu pro Prahu 5 věc v potřebném rozsahu znovu 
projednat a rozhodnout, případně aby postupoval podle § 271 odst. 1 tr. ř.

III. Důvodnost stížnosti pro porušení zákona

11. Nejvyšší soud přezkoumal podle § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadenému 
rozhodnutí předcházející, a shledal, že zákon byl skutečně napadeným trestním 
příkazem Obvodního soudu pro Prahu 5 ze dne 22. 6. 2022, č. j. 3 T 43/2022-75, 
ve vytýkaném směru porušen v neprospěch obviněného.

12. Z ministrem spravedlnosti odkazovaných ustanovení nutno připomenout § 11 
odst. 1 písm. h) tr. ř., podle něhož trestní stíhání nelze zahájit, a bylo-li 
již zahájeno, nelze v něm pokračovat a musí být zastaveno, proti tomu, proti 
němuž dřívější stíhání pro týž skutek skončilo pravomocným rozsudkem soudu nebo 
bylo rozhodnutím soudu nebo jiného oprávněného orgánu pravomocně zastaveno, 
jestliže rozhodnutí nebylo v předepsaném řízení zrušeno. V daných souvislostech 
je významné právo nebýt souzen nebo trestán dvakrát (princip ne bis in idem), 
jak je zaručuje čl. 4 Protokolu č. 7 k Úmluvě o ochraně lidských práv a 
základních svobod (dále „Úmluva“). Čl. 4 odst. 1 Protokolu č. 7 k Úmluvě v 
českém překladu publikovaném ve Sbírce zákonů zní: „Nikdo nemůže být stíhán 
nebo potrestán v trestním řízení podléhajícím pravomoci téhož státu za trestný 
čin, za který již byl osvobozen nebo odsouzen konečným rozsudkem podle zákona a 
trestního řádu tohoto státu“. Obdobně v českém právním řádu Listina základních 
práv a svobod v čl. 40 odst. 5 stanoví, že nikdo nemůže být trestně stíhán za 
čin, pro který již byl pravomocně odsouzen nebo zproštěn obžaloby. Tato zásada 
nevylučuje uplatnění mimořádných opravných prostředků v souladu se zákonem.

13. Stěžovatel důvodně upozornil, že Obvodní soud pro Prahu 5 nyní napadeným 
pravomocným trestním příkazem ze dne 22. 6. 2022, sp. zn. 3 T 43/2022, po 
zrušení pravomocného trestního příkazu Obvodního soudu pro Prahu 4 ze dne 28. 
3. 2022, sp. zn. 52 T 38/2022, podle § 45 odst. 1 tr. zákoníku ve výroku o vině 
a celém výroku o trestu, jakož i dalších výrocích, které mají v uvedeném výroku 
o vině svůj podklad, znovu rozhodl tak, že obviněného pod bodem I. uznal vinným 
pokračujícím přečinem maření výkonu úředního rozhodnutí a vykázání podle § 337 
odst. 1 písm. a) tr. zákoníku, dílem v jednočinném souběhu s přečinem ohrožení 
pod vlivem návykové látky podle § 274 odst. 1 tr. zákoníku, přičemž za jednání 
pod bodem I. byl obviněný odsouzen podle § 274 odst. 1 tr. zákoníku a § 67 
odst. 2 písm. a) ve spojení s § 68 odst. 1, 2 tr. zákoníku za použití § 45 
odst. 1, 2 tr. zákoníku ke společnému peněžitému trestu ve výši 40 000 Kč, 
vyměřenému jako 100 denních sazeb, přičemž 1 denní sazba činí 400 Kč. Podle § 
73 odst. 1 tr. zákoníku mu byl uložen trest zákazu činnosti spočívající v 
zákazu řízení motorových vozidel na 40 měsíců. Podle skutkových zjištění soudu 
se obviněný dopustil pokračujícího přečinu maření výkonu úředního rozhodnutí a 
vykázání podle § 337 odst. 1 písm. a) tr. zákoníku, v bodě 2./ dílem v 
jednočinném souběhu s přečinem ohrožení pod vlivem návykové látky podle § 274 
odst. 1 tr. zákoníku pod bodem I. ve dnech 19. 3. 2022 a 21. 3. 2022 jednáním, 
jež bylo popsáno pod bodem 2. tohoto rozsudku Nejvyššího soudu, přičemž jednání 
pod bodem I.1./ bylo podle zjištění Obvodního soudu pro Prahu 5 převzato z 
trestního příkazu Obvodního soudu pro Prahu 4 ze dne 28. 3. 2022, sp. zn. 52 T 
38/2022, který nabyl právní moci dne 10. 5. 2022. 

14. Obvodní soud pro Prahu 5 však v daných souvislostech ignoroval, že pro týž 
skutek ze dne 19. 3. 2022 byl již obviněný uznán vinným a odsouzen trestním 
příkazem Obvodního soudu pro Prahu 3 ze dne 23. 5. 2022, sp. zn. 15 T 59/2022, 
který byl obviněnému doručen spolu s návrhem na potrestání dne 3. 8. 2022 a 
nabyl právní moci dne 12. 8. 2022. Obviněný byl tímto trestním příkazem za 
současného zrušení výroků o vině a trestech z trestního příkazu Obvodního soudu 
pro Prahu 4 ze dne 28. 3. 2022, sp. zn. 52 T 38/2022, který nabyl právní moci 
10. 5. 2022, uznán vinným pokračujícím přečinem maření výkonu úředního 
rozhodnutí a vykázání podle § 337 odst. 1 písm. a) tr. zákoníku spáchaným 
jednáním právě ze dne 19. 3. 2022, jež bylo převzato z výše uvedeného trestního 
příkazu Obvodního soudu pro Prahu 4 ze dne 28. 3. 2022, sp. zn. 52 T 38/2022, a 
dále ze dne 8. 4. 2022. Za to mu byl podle § 337 odst. 1 tr. zákoníku za 
použití § 45 odst. 1 tr. zákoníku uložen společný trest odnětí svobody ve 
výměře 4 měsíců, jehož výkon byl podle § 81 odst. 1, § 82 odst. 1 tr. zákoníku 
podmíněně odložen na zkušební dobu 12 měsíců a podle § 73 odst. 1, 3 tr. 
zákoníku trest zákazu činnosti spočívající v zákazu řízení motorových vozidel 
všeho druhu na 12 měsíců.

15. Obvodní soud pro Prahu 5, ač vydání shora uvedeného trestního příkazu 
Obvodního soudu pro Prahu 3 bylo možné zjistit z lustrace osoby obviněného v 
CESO, kterou měl k dispozici, aniž by vyčkal právní moci trestního příkazu 
Obvodního soudu pro Prahu 3 ze dne 23. 5. 2022, sp. zn. 15 T 59/2022, vydal 
napadený trestní příkaz. V konkrétní situaci není pochyb o tom, že uznal-li 
Obvodní soud pro Prahu 5 obviněného vinným pod bodem I. pokračujícím přečinem 
maření výkonu úředního rozhodnutí a vykázání podle § 337 odst. 1 písm. a) tr. 
zákoníku za útoky spáchané dne 21. 3. 2022, 19. 3. 2022, v bodě 2. dílem v 
jednočinném souběhu s přečinem ohrožení pod vlivem návykové látky podle § 274 
odst. 1 tr. zákoníku, a uložil mu za tyto přečiny společný peněžitý trest ve 
výši 40 000 Kč, vyměřený jako 100 denních sazeb, přičemž 1 denní sazba činí 400 
Kč, a dále trest zákazu činnosti spočívající v zákazu řízení všech motorových 
vozidel na 40 měsíců, navodil stav, kdy je obviněný v rozporu se zásadou ne bis 
in idem znovu uznán vinným za týž skutek (ze dne 19. 3. 2022) a je za něj také 
znovu odsouzen („potrestán“ ve smyslu čl. 4 odst. 1 Protokolu č. 7 k Úmluvě). V 
dané věci tak byl porušen zákon v neprospěch obviněného v ustanovení § 11 odst. 
1 písm. h) tr. ř. a je na Obvodním soudu pro Prahu 5, aby takto vytknuté 
pochybení odstranil a aby o vině a trestu obviněného v relevantním rozsahu (a 
nezrušeném dalším rozhodnutím Okresního soudu v Kladně) znovu rozhodl.

16. Jen pro úplnost Nejvyšší soud dodává, že rozsudkem Okresního soudu v Kladně 
ze dne 29. 11. 2022, sp. zn. 5 T 63/2022, který nabyl právní moci dne 2. 12. 
2022, byl obviněný S. S. uznán vinným přečinem maření výkonu úředního 
rozhodnutí a vykázání podle § 337 odst. 1 písm. a) tr. zákoníku a byl za tento 
přečin a za přečin maření výkonu úředního rozhodnutí a vykázání podle § 337 
odst. 1 písm. a) tr. zákoníku, kterým byl uznán vinným výrokem II. pravomocného 
trestního příkazu Obvodního soudu pro Prahu 5 ze dne 22. 6. 2022, sp. zn. 3 T 
43/2022, k souhrnnému trestu obecně prospěšných prací ve výměře 250 hodin, 
přičemž obviněnému bylo uloženo na dobu výkonu obecně prospěšných prací, aby se 
zdržel neoprávněného držení či užívání návykových látek a podrobil se 
namátkovému testování na jejich užití probačním úředníkem. Současně byl podle § 
43 odst. 2 tr. zákoníku zrušen výrok o trestu za jednání pod bodem II. 
trestního příkazu Obvodního soudu pro Prahu 5 ze dne 22. 6. 2022, sp. zn. 3 T 
43/2022, jakož i všechna další rozhodnutí na tento výrok obsahově navazující, 
pokud vzhledem ke změně, k níž došlo zrušením, pozbyla podkladu.

17. Nejvyšší soud s ohledem na shora uvedené podle § 268 odst. 2 tr. ř. vyslovil, 
že pravomocným trestním příkazem Obvodního soudu pro Prahu 5 ze dne 22. 6. 
2022, č. j. 3 T 43/2022-75, pod bodem I. byl porušen zákon v ustanovení § 11 
odst. 1 písm. h) tr. ř. v neprospěch obviněného S. S. Podle § 269 odst. 2 tr. 
ř. napadený trestní příkaz zrušil ve výroku, jímž byl podle § 45 odst. 1 tr. 
zákoníku zrušen výrok o vině a celý výrok o trestu, jakož i další výroky, které 
mají v uvedeném výroku o vině svůj podklad, z trestního příkazu Obvodního soudu 
pro Prahu 4 ze dne 28. 3. 2022, sp. zn. 52 T 38/2022, který nabyl právní moci 
dne 10. 5. 2022, a ve výrocích o vině a trestu pod bodem I. Zrušil také další 
rozhodnutí na zrušenou část rozhodnutí obsahově navazující, pokud vzhledem ke 
změně, k níž došlo zrušením, pozbyla podkladu. Podle § 270 odst. 1 tr. ř. 
Obvodnímu soudu pro Prahu 5 přikázal věc v potřebném rozsahu znovu projednat a 
rozhodnout. Nejvyšší soud připomíná, že podle § 270 odst. 4 tr. ř. je soud, 
jemuž byla věc přikázána, vázán právním názorem, který vyslovil ve věci 
Nejvyšší soud, a je povinen provést procesní úkony, jejichž provedení Nejvyšší 
soud nařídil. Stížnost pro porušení zákona byla podána ve prospěch obviněného, 
takže v novém řízení nemůže dojít ke změně v jeho neprospěch.

	18. Nejvyšší soud v souladu s ustanovením § 274 odst. 3 písm. a) tr. ř. 
rozhodl v neveřejném zasedání.

Poučení:Proti tomuto rozhodnutí není opravný prostředek přípustný.

V Brně dne 28. 5. 2024      

  JUDr. Věra Kůrková 
   předsedkyně senátu


 
	
	





