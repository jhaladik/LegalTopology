Soud: Nejvyšší soud

Důvod dovolání: § 38 odst. 1, § 22 odst. 1 tr. zák., § 334 odst. 1a, § 2 odst. 5,6 tr. řádu

Spisová značka: 4 Tz 43/2010

Datum rozhodnutí: 10.08.2010

Typ rozhodnutí: ROZSUDEK


Heslo: Započítání vazby

Dotčené předpisy: § 2 odst. 5,6 tr. ř., § 38 odst. 1 tr. zák.

Kategorie rozhodnutí: D




4 Tz 43/2010
ČESKÁ   REPUBLIKA

R O Z S U D E K 
J M É N E M   R E P U B L I K Y







	Nejvyšší soud České republiky projednal ve veřejném zasedání dne 10. 
srpna 2010 v senátě složeném z předsedkyně JUDr. Danuše Novotné a soudců JUDr. 
Františka Hrabce              a JUDr. Petra Šabaty stížnost pro porušení 
zákona, kterou podala ministryně spravedlnosti ve prospěch obviněného T.  K., 
proti usnesení Okresního soudu v Ústí nad Labem ze dne 29. 5. 2009, sp. zn. 6 T 
123/2007, a podle § 268 odst. 2, § 269 odst. 2 a § 270 odst. 1 tr. řádu 
rozhodl   t a k t o :

Pravomocným usnesením Okresního soudu v Ústí nad Labem ze dne 29. 5. 
2009,         sp. zn. 6 T 123/2007, a v řízení, které mu předcházelo,   b y 
l    p o r u š e n    z á k o n   v ustanoveních § 38 odst. 1 tr. zákona č. 
140/1961 Sb., § 334 odst. 1 a § 2 odst. 5, 6                  tr. řádu v 
neprospěch obviněného T. K.

V napadeném usnesení   s e    z r u š u j e   výrok učiněný pod bodem I., jímž 
bylo rozhodnuto o započtení vazby.

Současně se zrušují všechna další rozhodnutí, na zrušenou část usnesení 
obsahově navazující pokud vzhledem ke změně, k níž došlo zrušením, pozbyla 
podkladu.

Okresnímu soudu v Ústí nad Labem   s e    p ř i k a z u j e , aby věc v 
potřebném rozsahu znovu projednal a rozhodl.


                                                   O d ů v o d n ě n í :

U Okresního soudu v Ústí nad Labem bylo vedeno proti obviněnému T. K. trestní 
řízení pro trestný čin vydírání podle § 235 odst. 1, odst. 2 písm. c)  tr. 
zákona č. 140/1961 Sb. (dále jen tr. zákona) na podkladě obžaloby podané státní 
zástupkyní Okresního státního zastupitelství v Ústí nad Labem ze dne 27. 6. 
2007. Ve věci bylo opakovaně nařizováno hlavní líčení, k němuž se však 
obviněného nepodařilo předvolat,  a to ani ve spolupráci s Policií ČR. Okresní 
soud proto vydal dne 2. 10. 2007  příkaz k zatčení obviněného. Bylo zjištěno, 
že obviněný se zdržuje ve S. r. N., okresní soud proto vydal dne 10. 4. 2008 
evropský zatýkací rozkaz.

Německá strana oznámila, že obviněný byl zadržen a k jeho předání české straně 
dojde dne 15. 10. 2008 v 15.00 hod. na předávacím místě hraničního přechodu F. 
i. W./ F. Podle protokolu byl obviněný zatčen dne 15. 10. 2008 ve 14.50 hod.

Obviněný byl téhož dne soudcem Okresního soudu v Ústí ad Labem vyslechnut a 
poté bylo vyhlášeno usnesení, jímž se obviněný podle § 68 odst. 1 tr. řádu z 
důvodů uvedených v ustanovení § 67 písm. a), c) a § 387 odst. 2 tr. řádu bere 
do vazby se stanovením počátku vazby dnem 15. 10. 2008 – 14.50 hod.

O stížnosti obviněného proti tomuto rozhodnutí rozhodl Krajský soud v Ústí nad 
Labem usnesením ze dne 25. 11. 2008, sp. zn. 5 To 707/2008, podle § 149 odst. 1 
písm. a)            tr. řádu tak, že napadené usnesení soudu prvního stupně 
zrušil a  nově rozhodl, že se obviněný  bere do vazby podle § 68 odst. 1 za 
použití § 69 odst. 5 tr. řádu  z důvodů uvedených v ustanovení § 67 písm. a) 
tr. řádu. Počátek vazby byl stanoven dne 15. 10. 2008 od 14.50 hod.

Poté, co ve věci bylo meritorně rozhodnuto a odsuzující rozsudek soudu prvního 
stupně ze dne 4. 5. 2009, sp. zn. 6 T 123/2007, nabyl dne 25. 5. 2009 právní 
moci, vydal okresní soud dne  29. 5. 2009 pod sp. zn. 6 T 123/2007, usnesení, 
jímž výrokem ad I.) byla obviněnému podle § 38 odst. 1 tr. zákona a § 334 odst. 
1 tr. řádu  do uloženého trestu odnětí svobody započtena vazba v době od 15. 
10. 2008 – 14. 50 hod. do 13. 5. 2009, a  výrokem ad II.) mu byla podle § 152 
odst. 1 písm. a) tr. řádu stanovena povinnost nahradit státu náklady spojené s 
výkonem této vazby. Usnesení nabylo právní moci dne 23. 6. 2009.

Ministryně spravedlnosti podala podle § 266 odst. 1 tr. řádu proti posledně 
citovanému pravomocnému usnesení Okresního soudu v Ústí nad Labem stížnost pro 
porušení zákona ve prospěch obviněného, neboť dle jejího názoru byl tímto 
rozhodnutím porušen zákon v neprospěch obviněného v ustanoveních § 38 odst. 1 
tr. zákona, § 334 odst. 1,  a § 2 odst. 5 tr. řádu ve vztahu k § 22 odst. 1 tr. 
zákona.

Stěžovatelka poukázala na znění ustanovení § 387 odst.1, 2, 3 tr. řádu, která 
upravují procesní postup soudu při vydání obviněného z ciziny. Je v souladu se 
zákonem a ustálenou soudní praxí, že délka omezení osobní svobody vydávané 
osoby nebude započítána  do běhu lhůt trvání vazby podle   § 71 tr. řádu. Bylo 
by však proti ochraně práv vydávané osoby, aby lhůta, po kterou její osobní 
svoboda na území cizího státu v souvislosti s transportem do vyžadujícího státu 
byla omezena, nebyla započítána do délky trestu odnětí svobody, který byl 
uložen a má být vykonán po vydání či předání v České republice.  Délku tohoto 
omezení osobní svobody je nutno přesně zjistit, stejně jako musí být přesně  
zjištěna délka vydávací vazby. Okresní soud v Ústí nad Labem tyto okolnosti 
nezjišťoval ani dotazy na příslušné orgány ani výslechem obviněného, v této 
souvislosti neučinil ani žádné závěry z kusých zpráv, které měl k dispozici od 
Policie ČR, z nichž se však podávala některá data, jež se vázala k omezení 
osobní svobody obviněného. Nemohl tudíž učinit potřebná, 
úplná                            a nezpochybnitelná zjištění vedoucí ke 
správným závěrům při zápočtu délky doby, po níž byla osobní svoboda obviněného 
omezena a výrok učiněný ad I.) v napadeném rozhodnutí tak nebyl učiněn v 
souladu se zákonem.

Závěrem svého mimořádného opravného prostředku ministryně spravedlnosti 
navrhla, aby Nejvyšší soud podle § 268 odst. 2 tr. řádu vyslovil, že napadeným 
usnesením byl v neprospěch obviněného porušen zákon v namítaném rozsahu, aby 
podle § 269 odst. 2                tr. řádu v napadeném rozhodnutí zrušil výrok 
učiněný ad I.), stejně jako i všechna další rozhodnutí, která na tento výrok 
obsahově navazují, pokud vzhledem ke změně, k níž došlo zrušením, pozbyla 
podkladu. Další návrh byl učiněn ve vztahu k výroku činěnému podle            § 
270 odst. 1 tr. řádu, tedy aby Nejvyšší soud po zrušení věci ji přikázal 
Okresnímu soudu v Ústí nad Labem s pokynem  v potřebném rozsahu ji znovu 
projednat a rozhodnout.

Nejvyšší soud České republiky (dále jen Nejvyšší soud) přezkoumal podle § 
267      odst. 3 tr. řádu zákonnost a odůvodněnost těch výroků rozhodnutí, 
proti nimž byla stížnost pro porušení zákona podána, v rozsahu a z důvodů v ní 
uvedených, jakož i řízení napadené části rozhodnutí předcházející, a dospěl k 
následujícím závěrům.

Podle § 2 odst. 5 tr. řádu orgány činné v trestním řízení postupují v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě                i v jejich souhrnu.

Podle § 38 odst. 1 tr. zákona č. 140/19761 Sb. jestliže se vedlo proti 
pachateli trestní řízení ve vazbě a dojde v tomto řízení k jeho odsouzení, 
započítá se mu doba strávená ve vazbě do uloženého trestu, popřípadě do trestu 
úhrnného či souhrnného, pokud vzhledem k druhu uloženého trestu je započítání 
možné.

Nejvyšší soud konstatuje, že se soud prvního stupně těmito zákonnými ustanovení 
v posuzovaném případě důsledně neřídil.

Z obsahu spisu vyplývá, že Policejní prezidium ČR, odbor mezinárodní spolupráce 
Národní centrály SIRENE podal soudu dne 26. 6. 2008 zprávu, že podle sdělení 
centrály SIRENE N. pobyt obviněného byl zjištěn dne 24. 6. 2008 v N. a tohoto 
dne byl obviněný zadržen na podkladě národního (tedy německého) příkazu k 
zatčení ve věznici ve W. Generální státní zastupitelství ve F. sdělilo, že 
obviněný souhlasí se zjednodušeným vydávacím řízením, takže předání bude možné, 
jakmile budou uspokojeny požadavky německých orgánů činných v trestním řízení.
Další zpráva Policejního prezidia ČR, Úřadu služby kriminální policie a 
vyšetřování Národní centrály SIRENE podaná dne 29. 9. 2008 uvádí, že obviněný 
byl v N. zadržen z národních důvodů do dne 12. 10. 2008, což konstatovala 
SIRENE N. Česká národní centrála podala konečně poslední zprávu 8. 10. 2008 v 
níž oznamuje, že k předání obviněného dojde dne 15. 10. 2008 v 15.00 hod. na 
hraničním přechodu F. i. W./F.

Podle protokolu o zatčení byl obviněný zatčen ve F. dne 15. 10. 2008 ve 14.50 
hod. Podle protokolu, který byl pořízen Okresním soudem v Ústí nad Labem dne 
15. 10. 2008 v 09.40 hod., byl obviněný T. K. předveden policistou Policie ČR 
před soudce, ten obviněnému předal opis obžaloby Okresního státního 
zastupitelství v Ústí nad Labem ze dne 27. 6. 2007, sp. zn.   2 ZT 187/2007,  a 
předvolání k hlavnímu líčení k Okresnímu soudu v Ústí nad Labem, jehož termín 
byl stanoven na den 5. 11. 2008 v 8.30 hod. Poté byl obviněný vyslechnut a v 
rámci svého výslechu uvedl, že odjel dne 14. 3. 2007 nebo následujícího dne do 
S. r. N., a když se asi za tři dny vracel zpět do České republiky, byl německou 
policií zatčen dne 17. 3. nebo 18. 3. 2007, poté byl podle svého vyjádření asi 
šest měsíců „zavřený“. Za krádež a nezaplacenou pokutu měl dostat další trest v 
celkové výměře osmnácti měsíců. Obviněný byl při tomto výslechu poučen podle § 
406 odst. 1, 2 tr. řádu  a v přítomnosti svého obhájce prohlásil, že se vzdává 
práva na uplatnění zásady speciality. Poté soudce vyhlásil usnesení, jímž byl 
obviněný podle § 68 odst. 1 tr. řádu z důvodů uvedených v ustanovení § 67 písm. 
a), c) tr. řádu vzat do vazby se stanovením počátku vazby 15. 10. 2008 od 14. 
50 hod. 

Je zřejmé, že při sepisování tohoto protokolu došlo k chybě v uvedení data jeho 
konání, neboť byl-li obviněný do České republiky vydán dne 15. 10. 2008 ve 14. 
50 hod., nemohl být prováděn jeho výslech téhož dne o šest a půl hodiny dříve. 
Jde tedy o protokol ze dne 16. 10. 2008, což vyplývá také z protokolu o 
zatčení, který obsahuje údaj, že obviněný byl podle § 69 odst. 4 tr. řádu dodán 
soudu dne 16. 10. 2008 v 09.00 hod. Ke stížnosti obviněného rozhodl stížnostní 
soud znovu o důvodech vazby již jen v intencích § 67 písm. a) tr. řádu se 
stanovením data 15. 10. 2008.

Již výše je zmíněno, že obviněný byl posléze pravomocně odsouzen Okresním 
soudem v Ústí nad Labem rozsudkem vydaným dne 4. 5. 2009, sp. zn. 6 T 123/2007, 
pro trestný čin vydírání podle § 235 odst. 1, 2 písm. c) tr. zákona č. 140/1961 
Sb. k nepodmíněnému trestu odnětí svobody v trvání pěti let, pro jehož výkon 
byl zařazen podle § 39a odst. 2 písm. c)              tr. zákona do věznice s 
ostrahou. Právní moc rozsudku je vyznačena dnem 25. 5. 2009. Poté bylo 
rozhodnuto usnesením, jehož výrok pod bodem I.) je napaden stížností pro 
porušení zákona, o zápočtu vazby podle § 334 odst. 1 tr. řádu a § 38 odst. 1 
tr. řádu.

Podle ustanovení § 334 odst. 1 tr. řádu o započítání vazby a trestu rozhodne 
předseda senátu usnesením, a to zpravidla zároveň s nařízením výkonu trestu. 
Vazba se započítává podle stavu ke dni nařízení výkonu trestu, a to od doby, 
kdy byla osobní svoboda obviněného omezena.

Aby mohl Okresní soud v Ústí nad Labem toto ustanovení důsledně realizovat, 
bylo jeho povinností provést ve věci taková zjištění ve vztahu k přesnému 
stanovení okamžiku omezení osobní svobody obviněného, o němž by nevznikly 
důvodné pochybnosti. Okresní soud však požadovaná zjištění neprováděl a při 
stanovení počátku osobní svobody obviněného v souvislosti s tímto trestním 
řízením vycházel z okamžiku předání obviněného na hraničním přechodu dne 15. 
10. 2008. Zcela pominul  vyjádření obviněného o délce doby, po kterou byl 
zadržován ve S. r. N., a v této souvislosti i zprávy české SIRENE, jež jsou 
výše citovány, z nichž není zřejmé po jakou dobu byl obviněný zadržován na 
základě českým soudem vydaného evropského zatýkacího rozkazu a po jakou dobu 
byl zadržován jen z národních důvodů SRN. Z ustanovení § 405 odst. 7 tr. řádu 
totiž vyplývá soudu povinnost zjistit přesnou dobu omezení osobní svobody 
obviněného, pokud byl do České republiky předán v souvislosti s realizovaným 
evropským zatýkacím rozkazem, a tuto dobu započítat do uloženého trestu odnětí 
svobody.  Okresní soud rovněž  neprovedl žádná zjištění vztahující se k délce 
vydávací vazby, když v tomto směru zprávy české SIRENE nejsou 
jednoznačné                a nezjistil tudíž, po jako dobu byl obviněný v 
cizině pro týž skutek ve vazbě  či jinak omezen na osobní svobodě a neopatřil 
si k tomu žádné podklady, byť jde o nezbytné předpoklady pro správnou aplikaci 
ustanovení § 38 odst. 1 a § 22 odst. 1 tr. zákona (srov. R 39/1999 Sbírky 
soudních rozhodnutí a stanovisek).

Povinnost provést důkladná a přesná skutková zjištění tak nebyla okresním 
soudem důsledně realizována, a důsledkem jejich nedostatečného provedení bylo 
posléze i vadné vyhodnocení v tomto směru provedených důkazů, které 
neodpovídalo požadavkům stanoveným § 2 odst. 6 tr. řádu.

Z těchto důvodů poté Nejvyšší soud podle § 268 odst. 2 tr. řádu vyslovil, že 
pravomocným usnesením Okresního soudu v Ústí nad Labem ze dne 29. 5. 2009, sp. 
zn.              6 T 123/2007, a v řízení předcházejícím byl porušen zákon v 
ustanoveních § 38 odst. 1            tr. zákona a § 2 odst. 5, 6 a § 334 odst. 
1 tr. řádu v neprospěch obviněného T. K. Podle § 269 odst. 2 tr. řádu v 
napadeném usnesení  zrušil výrok učiněný ad I.), jakož i všechna další 
rozhodnutí na tento zrušený výrok obsahově navazující, pokud vzhledem ke změně, 
k níž došlo zrušením, pozbyla podkladu, což se týká zejména výroku ad II.) 
napadeného rozhodnutí. Věc podle § 270 odst. 1 tr. řádu přikázal Okresnímu 
soudu v Ústí nad Labem, aby ji v potřebném rozsahu znovu projednal a rozhodl.

Povinností okresního soudu bude provést potřebná zjištění v rozsahu, který je 
uveden výše, a to požadavkem vzneseným na Ministerstvo spravedlnosti České 
republiky, které komunikací s příslušným úředním orgánem ve S. r. N. tyto údaje 
zjistí  a z nich bude posléze při novém rozhodnutí okresní soud vycházet.

Podle § 270 odst. 4 tr. řádu je orgán, jemuž byla věc přikázána, vázán právním 
názorem, který ve věci vyslovil Nejvyšší soud, a je povinen provést procesní 
úkony, jejich provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

                                                   V Brně dne 10. srpna 2010 

                                                                                
                Předsedkyně senátu:
                                                                                
        JUDr. Danuše   N o v o t n á   
