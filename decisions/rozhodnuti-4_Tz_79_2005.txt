Soud: Nejvyšší soud

Spisová značka: 4 Tz 79/2005

Datum rozhodnutí: 28.06.2005

Typ rozhodnutí: Rozsudek




4 Tz 79/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 28. 
června 2005 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného R. P., proti pravomocnému rozsudku 
Okresního soudu v Novém Jičíně ze dne 30. 7. 2004, sp. zn. 4 T 13/2004, a podle 
§ 268 odst. 2, § 269 odst. 2 a § 270 odst. 1 tr. ř. rozhodl    t a k t o :

Pravomocným rozsudkem Okresního soudu v Novém Jičíně  ze dne 30. 7. 
2004,           sp. zn. 4 T 13/2004,  b y l   p o r u š e n   z á k o n  v 
ustanoveních § 36, § 45a odst. 1 tr. zák. a v řízení předcházejícím též v 
ustanovení § 2 odst. 5, odst. 6 tr. ř. v neprospěch obviněného R. P.

Napadený rozsudek  s e  z r u š u j e  ve výroku o trestu.

Zrušují se též všechna další rozhodnutí na zrušený výrok obsahově navazující, 
pokud vzhledem ke změně, k níž došlo zrušením, pozbyla podkladu.

Okresnímu soudu v Novém Jičíně  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Rozsudkem Okresního soudu v Novém Jičíně ze dne 29. 10. 2003, sp. zn. 3 T 
10/2003, byl obviněný R. P. uznán vinným trestným činem podvodu podle § 250 
odst. 1 tr. zák.,  kterého se dopustil jednáním ve dnech 5. 12. 2001, 10. 12. 
2001, 17. 12. 2001, 27. 12. 2001, 2. 1. 2002 a 7. 1. 2002, za což byl podle § 
250 odst. 1, § 45 odst. 1, odst. 2 a § 45a odst. 1 tr. zák  odsouzen k trestu 
obecně prospěšných prací ve výměře 360 hodin. Rozsudek nabyl právní moci dne 
29. 10. 2003, když jak obviněný, tak státní zástupce se po jeho vyhlášení 
vzdali práva odvolání.

Rozsudkem Okresního soudu v Novém Jičíně  ze dne 30. 7. 2004, sp. zn. 4 T 
13/2004, byl obviněný R. P. uznán vinným trestným činem ublížení na zdraví 
podle  § 221 odst. 1 tr. zák., kterého se dopustil jednáním ze dne 14. 11. 
2003, za což byl podle § 221 odst. 1, § 45 odst. 1  a § 45a odst. 1 tr. zák 
odsouzen k trestu obecně prospěšných prací ve výměře 100 hodin. Rozsudek nabyl 
právní moci dne 30. 7. 2004, když jak obviněný, tak státní zástupce se po jeho 
vyhlášení vzdali práva odvolání.

Proti pravomocnému rozsudku Okresního soudu v Novém Jičíně  ze dne 30. 7. 2004, 
sp. zn. 4 T 13/2004, podal ministr spravedlnosti České republiky stížnost pro 
porušení zákona ve prospěch obviněného R. P. Vytkl v ní, že zákon byl porušen v 
ustanoveních § 36 a § 45a odst. 1 tr. zák a v řízení, které vydání rozhodnutí 
předcházelo,  v ustanovení § 2 odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že si 
Okresní soud v Novém Jičíně při ukládání trestu obecně prospěšných prací ve 
výměře 100 hodin neověřil, že obviněný dosud nevykonal trest obecně prospěšných 
prací, který mu byl dříve uložen rozsudkem Okresního soudu v Novém Jičíně ze 
dne 29. 10. 2003, sp. zn. 3 T 10/2003, v důsledku čehož obviněnému uložil trest 
obecně prospěšných prací přesahující o 39 hodin maximální zákonnou výměru 
stanovenou pro tento druh trestu. 

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že rozsudkem Okresního soudu 
v Novém Jičíně  ze dne 30. 7. 2004, sp. zn. 4 T 13/2004, byl porušen zákon v 
neprospěch obviněného R. P. ve vytýkaném směru, aby podle § 269 odst. 2 tr. ř. 
napadený rozsudek zrušil ve výroku o trestu a dále postupoval podle § 270 odst. 
1 tr. ř., příp. § 271 odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,    a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. Podle § 45a odst. 1 může soud uložit 
trest obecně prospěšných prací ve výměře od 50 do 400 hodin.

V případě projednávané trestní věci byl obviněný R. P. nejprve odsouzen 
rozsudkem Okresního soudu v Novém Jičíně ze dne 29. 10. 2003, sp. zn. 3 T 
10/2003, k trestu obecně prospěšných prací ve výměře 360 hodin a poté byl 
odsouzen rozsudkem Okresního soudu v Novém Jičíně  ze dne 30. 7. 2004, sp. zn. 
4 T 13/2004, k dalšímu trestu obecně prospěšných prací, tentokrát ve výměře 100 
hodin.

Z obsahu trestního spisu vedeného Okresním soudem v Novém Jičíně pod sp. zn. 3 
T 10/2003 Nejvyšší soud zjistil, že obviněný R. P. byl odsouzen rozsudkem 
Okresního soudu v Novém Jičíně ze dne 29. 10. 2003, sp. zn. 3 T 10/2003, pro 
trestný čin podvodu podle § 250 odst. 1 tr. zák. k trestu obecně prospěšných 
prací ve výměře 360 hodin. Ze spisu bylo dále zjištěno, že obviněný R. P. 
vykonal z trestu obecně prospěšných prací, který mu byl uložen výše uvedeným 
rozsudkem, pouze 21 hodin, z tohoto trestu tedy zbývalo vykonat 339 hodin.  
Proto rozsudkem Okresního soudu v Novém Jičíně  ze dne 30. 7. 2004, sp. zn. 4 T 
13/2004, mohl být uložen trest obecně prospěšných prací ve výměře maximálně 61 
hodin.

Za této situace je zřejmé, že trest obecně prospěšných prací uložený obviněnému 
R. P. rozsudkem Okresního soudu v Novém Jičíně  ze dne 30. 7. 2004,  sp. zn. 4 
T 13/2004, ve výměře 100 hodin spolu s dosud nevykonanou částí dříve uloženého 
trestu obecně prospěšných prací z rozsudku Okresního soudu v Novém Jičíně ze 
dne 29. 10. 2003, sp. zn. 3 T 10/2003, přesahoval o 39 hodin nejvyšší výměru 
dovolenou trestním zákonem pro trest obecně prospěšných prací, která je 
stanovena na 400 hodin. 

Z uvedeného vyplývá, že Okresní soud v Novém Jičíně rozsudkem ze dne 30. 7. 
2004, sp. zn. 4 T 13/2004, porušil zákon v ustanoveních § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch k obviněného R. P.

Z obsahu trestního spisu vedeného u Okresního soudu v Novém Jičíně pod sp. zn. 
4 T 13/2004 dále vyplývá, že Okresní soud v Novém Jičíně věděl, že obviněný R. 
P. byl odsouzen rozsudkem Okresního soudu v Novém Jičíně ze dne 29. 10. 2003, 
sp. zn. 3 T 10/2003, k trestu obecně prospěšných prací ve výměře 360 hodin. 
Tato skutečnost je patrná z lustra na obžalobě založené na č. l. 61 spisu a 
navíc byl v průběhu hlavního líčení konaného dne 30. 7. 2004 proveden důkaz 
čtením rozsudku Okresního soudu v Novém Jičíně ze dne 29. 10. 2003, sp. zn. 3 T 
10/2003. Okresní soud v Novém Jičíně si přesto nezjistil, zda obviněný R. P. 
dříve uložený trest obecně prospěšných prací vykonal, v důsledku čehož 
neshromáždil všechny údaje potřebné pro rozhodnutí ve věci. Okresní soud v 
Novém Jičíně tak nezjistil skutkový stav věci v rozsahu, který byl nezbytný pro 
jeho rozhodnutí, důkazy chybně zhodnotil, v důsledku čehož byl napadeným 
rozsudkem porušen zákon i v ustanovení § 2 odst. 5, odst. 6 tr. ř. v neprospěch 
obviněného R. P.

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 39 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
rozsudkem Okresního soudu v Novém Jičíně  ze dne 30. 7. 2004, sp. zn. 4 T 
13/2004, byl porušen zákon v ustanoveních § 36, § 45a odst. 1 tr. zák. a v 
řízení předcházejícím též v ustanovení § 2 odst. 5, odst. 6 tr. ř. v neprospěch 
obviněného R. P., podle § 269 odst. 2 tr. ř. napadený rozsudek zrušil ve výroku 
o trestu, zrušil i všechna další rozhodnutí na zrušený výrok obsahově 
navazující, pokud vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo Okresnímu soudu v Novém Jičíně  přikázáno, aby 
věc v potřebném rozsahu znovu projednal a rozhodl, přičemž aby při rozhodování 
o trestu obviněného R. P. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud v této 
souvislosti zdůrazňuje, že v novém řízení nemůže dojít ke změně rozhodnutí v 
neprospěch obviněného R. P., a tedy ani k uložení přísnějšího trestu, neboť 
Nejvyšší soud vyslovil, že zákon byl porušen v neprospěch obviněného (§ 273 tr. 
ř.).

Poučení: Proti tomuto rozhodnutí není opravný prostředek přípustný.

V Brně dne 28. června 2005

Předseda senátu:

JUDr. J. P.
