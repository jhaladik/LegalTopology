Soud: Nejvyšší soud

Spisová značka: 22 Cdo 2696/2009

Datum rozhodnutí: 31.05.2012

Typ rozhodnutí: ROZSUDEK


Heslo: Společné jmění manželů, Stavební řízení

Dotčené předpisy: § 145 odst. 2 obč. zák., § 20 předpisu č. 94/1963Sb., § 105 odst. 1 předpisu č. 183/2006Sb., § 110 odst. 2 předpisu č. 186/2006Sb.

Kategorie rozhodnutí: C




22 Cdo 2696/2009 
ROZSUDEK
Nejvyšší soud rozhodl v senátě složeném z předsedy Mgr. Michala Králíka, Ph.D., 
a soudců JUDr. Zdeňka Pulkrábka, Ph.D., a JUDr. Jiřího Spáčila, CSc., ve věci 
žalobkyně V. C., bytem v J., zastoupené JUDr. Annou Vlčkovou, advokátkou se 
sídlem v Novém Jičíně, Žižkova 2, proti žalovanému A. C., bytem v J., 
zastoupenému JUDr. Antonínem Pavlínem, advokátem se sídlem v Novém Jičíně, 
Jiráskova 16, o nahrazení souhlasu rozhodnutím soudu, vedené u Okresního soudu 
v Novém Jičíně pod sp. zn. 18 C 137/2003, o dovolání žalovaného proti rozsudku 
Krajského soudu v Ostravě ze dne 23. září 2008, č. j. 57 Co 277/2008-137, takto:

	 Rozsudek Krajského soudu v Ostravě ze dne 23. září 2008, č. j. 57 Co 
277/2008-137, ve výrocích I. až III., a rozsudek Okresního soudu v Novém Jičíně 
ze dne 21. února 2008, č. j. 18 C 137/2003-110, ve výrocích II. a III., se ruší 
a věc se v tomto rozsahu vrací Okresnímu soudu v Novém Jičíně k dalšímu řízení.

O d ů v o d n ě n í :

	Okresní soud v Novém Jičíně jako soud prvního stupně výše označeným 
rozsudkem ve výroku I. připustil změnu žaloby, ve výroku II. změněné žalobě 
vyhověl a ve výroku III. rozhodl o nákladech řízení. Žalobě vyhověl tak, že 
žalobkyni za žalovaného udělil souhlas k:
-	„podání žádosti o dodatečné povolení stavebních úprav v objektu 
bydlení na st. parc., zapsaném u Katastrálního úřadu pro Moravskoslezský kraj, 
katastrální pracoviště N. J., na LV pro obec J., kat. území P., a to zazdění 
otvoru v dělící stěně 30 cm mezi chlévy a vybourání podlahy v horní části 
chléva a rekonstrukci prvního nadzemního podlaží, spočívající ve zřízení 
schodiště do prostoru půdní vestavby, zhotovení pokoje z bývalé komory a části 
chléva, částečné odstranění příčky mezi bývalou kuchyní a obývacím pokojem, 
osazení nových oken v bývalé kuchyni a obývacím pokoji o rozměru 120 x 150 cm, 
zřízení nového okna v obývacím pokoji téhož rozměru a zhotovení spíže na úkor 
chléva, na Stavební úřad Městského úřadu v Novém Jičíně,“
-	„předložení žádosti na Stavební úřad Městského úřadu v Novém Jičíně k 
zahájení stavebního řízení na rekonstrukci střechy a provedení půdní vestavby,“
-	„zhotovení kotelny v prostorách bývalého chléva a ke zhotovení nového 
ústředního topení, jakož i k plynofikaci objektu, a souhlas se zhotovením 
dělících protipožárních příček v půdním prostoru objektu k zajištění 
protipožární ochrany objektu,“
-	„předložení žádosti na Stavební úřad Městského úřadu v Novém Jičíně k 
zahájení stavebního řízení na stavbu a napojení nemovitosti účastníků na 
domovní čističku odpadních vod v předmětném objektu bydlení ..., a to podle 
stavební dokumentace předložené stavebnímu úřadu žalobkyní, která bude 
zpracována po právní moci rozsudku.“
Ze skutkových zjištění soudu prvního stupně vyplývá, že účastníci řízení mají 
ve společném jmění manželů („SJM“) zemědělskou usedlost – dům v k. ú. P. 
Účastníci spolu nevedou společnou domácnost a každý z nich užívá část domu. 
Společně se žalobkyní bydlí v jí užívané části i její matka (pro níž na 
nemovitosti vázne věcné břemeno bydlení) a dcera s rodinou. Dům je značně 
zanedbaný, neudržovaný a podle statika vyžaduje rozsáhlé stavební úpravy. 
Zatímco žalovaný žádné opravy a údržbu domu neprováděl, žalobkyně započala v jí 
užívané části domu se stavebními úpravami a budováním půdní vestavby. Učinila 
tak bez stavebního povolení. Na základě podání žalovaného vyzval pak stavební 
úřad účastníky k předložení žádosti o dodatečné povolení stavby. Žalovaný 
vyjádřil souhlas pouze s některými z žalobkyní zamýšlených či prováděných 
prací, a žalobkyně se proto domáhá rozhodnutí, které by nahradilo souhlas 
žalovaného s podáním žádosti o příslušná povolení.
Soud prvního stupně vyšel z § 139 odst. 2 a § 145 odst. 2 občanského zákoníku 
(„obč. zák.“). Při svém rozhodování se zabýval řešením dvou otázek. Jednak zda 
bylo nutné předmětné stavební práce provádět, jednak zda jejich realizace není 
v rozporu s právem žalovaného na nerušený výkon jeho užívacích práv k domu. K 
první otázce zaujal jednoznačné stanovisko, že předmětný dům vyžaduje „nejen 
stavební práce, rekonstrukce a opravy, které již byly započaty, jež jsou 
předmětem tohoto řízení, ale bude zřejmě nutno provádět i další práce nad tento 
rámec,“ a že je věcí stavebního úřadu, aby byly provedeny v souladu s 
technickými předpisy.  K druhé otázce mimo jiné konstatoval, že žalovaný tu 
část domu, kde byly prováděny stavební práce, neužíval a žádný relevantní důvod 
svého nesouhlasu s těmito pracemi neuvedl. Měl za to, že nesouhlas žalovaného 
je motivován skutečností, že účastníci, ač manželé, spolu nežijí a nemají spolu 
dobré vztahy, a dále že stavební práce na domě nemohou žádným způsobem ohrozit 
či omezit výkon jeho spoluvlastnického práva. Soud uzavřel, že žalovaný v 
rozporu s dobrými mravy znemožňuje žalobkyni život v bytových podmínkách 
odpovídajících současnému standardu.
	Krajský soud v Ostravě jako soud odvolací k odvolání žalovaného shora 
označeným rozsudkem ve výroku I. potvrdil výrok II. rozsudku soudu prvního 
stupně o věci samé, ve výroku II. změnil výrok III. rozsudku soudu prvního 
stupně o nákladech řízení a ve výroku III. rozhodl o nákladech odvolacího 
řízení. Vyšel z týchž skutkových zjištění jako soud prvního stupně. Neztotožnil 
se však zcela s jeho právním závěrem, neboť § 139 odst. 2 obč. zák. podle jeho 
názoru na SJM nedopadá. V daném případě je třeba aplikovat pouze § 145 odst. 2 
obč. zák. Odvolací soud podobně jako soud prvního stupně konstatoval, že 
žalobkyní již realizované stavební úpravy domu byly učiněny ve prospěch 
společného majetku a směřovaly nejen ke zlepšení kvality bydlení a účelnému 
užívání předmětného domu, ale i k jeho zachování a zvýšení jeho hodnoty. Další 
stavební úpravy domu zamýšlené žalobkyní povedou ke stejnému cíli. Uzavřel, že 
po žalovaném lze spravedlivě požadovat, aby realizaci stavebních prací umožnil, 
a že je na místě nahrazení jeho souhlasu se stavebními pracemi ve smyslu § 145 
odst. 2 obč. zák.
	Žalovaný podal proti rozsudku odvolacího soudu dovolání, jehož 
přípustnost opřel o § 237 odst. 1 písm. c) občanského soudního řádu („o. s. 
ř.“) a v němž uplatnil dovolací důvod uvedený v § 241a odst. 2 písm. b) o. s. 
ř. Má za to, že zásadní právní význam napadeného rozsudku zakládají tyto 
otázky: 1) „zda žalobkyně k samotnému podání žádosti o dodatečné povolení 
stavebních úprav, k předložení žádosti na stavební úřad k zahájení stavebního 
řízení potřebuje souhlas žalovaného,“ a 2) „zda žalobkyni za situace, kdy sama 
bez souhlasu žalovaného započala a provedla stavební úpravy vyžadující stavební 
povolení, a bez tohoto povolení se domáhala žalobou udělení souhlasu k podání 
žádosti o jejich dodatečné povolení, lze poskytnout soudní ochranu udělením 
souhlasu, když na počátku je porušení zákona žalobkyní, která půdní vestavbou 
neřeší svoji bytovou potřebu, ale bydlení pro dceru, a zda udělení takového 
souhlasu není v rozporu s § 3 obč. zák.“ Odvolací soud podle jeho názoru 
skutečnost, že to byla žalobkyně, která před podáním žaloby i v průběhu řízení 
započala a prováděla stavební úpravy, aniž k nim měla stavební povolení a jeho 
souhlas, pominul. Žalovaný se dále domnívá, že žaloba o nahrazení projevu vůle 
je podmíněna neochotou žalovaného projevit vůli určitého obsahu, ačkoliv je k 
projevu povinen, přičemž projev vůle může plynout z právního předpisu nebo ze 
smlouvy či z protiprávního chování. Dále má za to, že nedílnou součástí žaloby 
měla být projektová dokumentace stavebních úprav, které mají být provedeny, a 
pokud nebyla, je řízení stiženo vadou. Konečně žalovaný upozornil na to, že k 
podání žádosti o dodatečné povolení některých stavebních úprav, a to zřízení 
schodiště do podkroví a půdního prostoru a zhotovení pokoje z bývalé komory a 
části chléva, již souhlas udělil, a pravomoc k rozhodnutí je tak již na straně 
stavebního úřadu. S ohledem na uvedené navrhl, aby byl rozsudek odvolacího 
soudu zrušen a aby mu byla věc vrácena k dalšímu řízení.
Žalobkyně ve vyjádření k dovolání namítla, že dovolání je nepřípustné, jelikož 
žalovaný neuvádí argumenty na podporu svého tvrzení o existenci zásadního 
právního významu napadeného rozsudku. Odkázala na odůvodnění rozsudků soudů 
obou stupňů a má za to, že soudy se s argumentací žalovaného náležitě 
vypořádaly.
Podle přechodného ustanovení čl. II. bodu 12 zákona č. 7/2009 Sb., kterým byl s 
účinností od 1. 7. 2009 změněn občanský soudní řád, platí, že dovolání proti 
rozhodnutím odvolacího soudu vyhlášeným (vydaným) přede dnem nabytí účinnosti 
tohoto zákona se projednají a rozhodnou podle dosavadních právních předpisů; 
užití nového ustanovení § 243c odst. 2 tím není dotčeno. Nejvyšší soud proto 
při projednání dovolání postupoval podle občanského soudního řádu ve znění 
účinném do 30. 6. 2009.
Nejvyšší soud jako soud dovolací po zjištění, že dovolání bylo podáno včas 
oprávněnou a řádně zastoupenou osobou, dospěl k závěru, že dovolání je podle § 
237 odst. 1 písm. c) a odst. 3 o. s. ř. přípustné, protože napadený rozsudek má 
po právní stránce zásadní význam. Nejvyšší soud proto rozsudek přezkoumal, jsa 
přitom podle § 242 odst. 2 o. s. ř. vázán dovolacími důvody, a dospěl k závěru, 
že dovolání je důvodné.
Z napadeného rozsudku činí rozhodnutí zásadního právního významu otázka, zda se 
manžel, který chce provést úpravy (či opravy) domu v SJM, s nimiž druhý manžel 
nesouhlasí, může v soudním řízení domáhat nahrazení souhlasu druhého 
spoluvlastníka s podáním žádosti o vydání stavebního povolení; tuto otázku 
dosud dovolací soud neřešil.
Obvyklou správu majetku náležejícího do společného jmění manželů může vykonávat 
každý z manželů. V ostatních záležitostech je třeba souhlasu obou manželů; 
jinak je právní úkon neplatný (§ 145 odst. 2 obč. zák.). V občanském zákoníku 
však není výslovně stanoveno oprávnění soudu řešit neshody mezi manželi při 
správě společného majetku. Dříve je upravoval § 146 obč. zák., avšak zákon č. 
91/1998 Sb. tuto úpravu vypustil. Vzhledem k tomu, že v důvodové zprávě k 
zákonu nebylo o této změně nic uvedeno, není zřejmé, zda zrušení uvedeného 
oprávnění bylo záměrné.
Nejvyšší soud uvedl v usnesení ze dne 28. července 2005, sp. zn. 22 Cdo 
2263/2004 (uveřejněném stejně jako další uvedená rozhodnutí Nejvyššího soudu na 
internetových stránkách www.nsoud.cz), že „je stále použitelné i R 42/1964 
Sbírky soudních rozhodnutí a stanovisek, ze kterého se podává: ’Správa jmění 
patřícího do bezpodílového spoluvlastnictví manželů představuje nepochybně 
hospodaření společným majetkem, které směřuje k využití společného jmění podle 
účelu, kterému ta či ona součást společného jmění má sloužit. Hospodaření 
zahrnuje v sobě také nakládání se společným majetkem. Poněvadž podle § 144 cit. 
zák. oba manželé užívají společné věci v bezpodílovém spoluvlastnictví a jednou 
z hlavních zásad majetkového práva manželského je úplná rovnoprávnost manželů v 
manželských vztazích, je třeba právo užívání přiznat oběma manželům stejně k 
celé věci, když také účel manželství předpokládá, že manželé cestou dohody si 
sami upraví vhodný způsob užívání, který by oběma nejlépe vyhovoval. Pakliže by 
se v určitém případě o užívání nedohodli, má kterýkoliv z nich možnost obrátit 
se na soud se žádostí o rozhodnutí‘ (k tomu viz též § 20 zákona č. 94/1963 Sb., 
o rodině, ve znění pozdějších předpisů).“ (viz též rozsudek Nejvyššího soudu ze 
dne 24. listopadu 2009, sp. zn. 22 Cdo 4414/2007). Uvedené platí i pro řešení 
jiných neshod ohledně hospodaření se společným majetkem. 
Obdobný názor zastává i odborná literatura, která oprávnění soudu řešit neshody 
manželů o hospodaření se společným majetkem dovozuje z práva na soudní ochranu 
zakotveného v čl. 36 Listiny základních práv a svobod, v občanském zákoníku 
provedeného ustanovením § 4 (Radvanová S., Zuklínová M., Kurs občanského práva: 
Instituty rodinného práva, C. H. Beck, 1999, s. 52, pozn. 135; Dvořák J., 
Spáčil J., Společné jmění manželů v teorii a v judikatuře, 3. vydání, Wolters 
Kluwer, 2011, s. 129). 
Lze uzavřít, že manžel, který chce provést úpravy (či opravy) domu v SJM, jež 
nelze podřadit pod obvyklou správu majetku, se v případě nesouhlasu druhého 
manžela může domáhat, aby rozhodl soud.
Pokud se pak týká otázky, zda se takto lze domáhat nahrazení souhlasu druhého 
manžela s podáním žádosti o vydání stavebního povolení, je možno poukázat na 
rozsudek ze dne 27. února 2008, sp. zn. 22 Cdo 2918/2005, v němž Nejvyšší soud 
ve vztahu k podílovému spoluvlastnictví označil za nesprávně formulovaný 
žalobní návrh, aby byl nahrazen souhlas žalovaného k podání žádosti o vydání 
stavebního povolení ke změně stavby a o změnu užívání. Podobně v usnesení ze 
dne 26. ledna 2012, sp. zn. 22 Cdo 874/2010, uvedl, že „hospodařením se 
společnou věcí je v daném případě rozhodnutí většinových spoluvlastníků o 
zamýšlené změně části nemovitosti spočívající ve změně prostor bytových na 
nebytové a nikoliv předložení projektové dokumentace stavebnímu úřadu. To může 
představovat toliko vyjádření stanoviska vycházejícího z předchozího rozhodnutí 
o hospodaření se společnou věcí, nikoliv však samotné hospodaření se společnou 
věcí, tím spíše důležitou změnu společné věci.“
Podstatou rozhodování soudu o hospodaření se společnou věcí je totiž úprava 
soukromoprávního vztahu mezi manžely. Na této úpravě je pak závislé případné 
rozhodování stavebního úřadu, nikoliv naopak [srov. § 105 odst. 1 a § 110 odst. 
2 písm. a) zákona č. 183/2006 Sb., o územním plánování a stavebním řádu 
(stavební zákon)]. Výrok soudního rozhodnutí proto musí upravit soukromoprávní 
vztah, a nikoliv řešit otázky stavebního práva.
Není ani třeba, aby ohlašovatelem stavby či žadatelem o její povolení byli oba 
manželé – spoluvlastníci. Je-li jím jen jeden z nich, ze stavebního zákona 
[srov. opět § 105 odst. 1 a § 110 odst. 2 písm. a) stavebního zákona] vyplývá 
toliko požadavek, aby měl k provedení stavby soukromoprávní oprávnění.
Pokud tedy soudy žalobkyni udělily za žalovaného souhlas k podání žádosti o 
stavební povolení, spočívá jejich rozhodnutí na nesprávném právním posouzení 
věci.
Lze dodat, že k řešení neshody mezi manžely o stavebních úpravách domu není ani 
nezbytné, aby soud nahrazoval souhlas druhého manžela s úpravami. Věci 
přiměřenější je, založí-li soud přímo právo žalujícího manžela stavební úpravy 
provést.
Žalovaný dále namítl, že nedílnou součástí žaloby měla být projektová 
dokumentace stavebních úprav, které mají být provedeny. I otázka touto námitkou 
nastolená činí z napadeného rozsudku rozhodnutí zásadního právního významu, a 
zakládá tudíž přípustnost dovolání. Námitka žalovaného je důvodná.
Stavební úpravy lze obvykle provést různými způsoby a v různých podobách. 
Rozdíly mohou mít vliv např. na životnost stavby, na cenu úprav, na výsledný 
vzhled stavby, na její užitnou hodnotu atd. Žalovaný by proto měl mít možnost 
vyjádřit se k úpravám dostatečně specifikovaným. Teprve dostatečný popis úprav 
přitom vymezuje neshodu o hospodaření se společnou věcí. V daném případě ovšem 
soudy rozhodly i o úpravách popsaných příliš obecně, a tedy nedostatečně (např. 
„provedení půdní vestavby“, „zhotovení kotelny v prostorách bývalého chléva“ 
nebo „zhotovení dělících protipožárních příček v půdním prostoru objektu“). I v 
tomto ohledu spočívají jejich rozhodnutí na nesprávném právním posouzení věci.
Specifikaci stavebních úprav lze provést zejména projektovou dokumentací 
(předloženou před rozhodnutím, nikoliv po něm). Úpravy ovšem mohou být 
popsatelné i bez projektové dokumentace (v daném případě např. „zazdění otvoru 
v dělící stěně 30 cm mezi chlévy“; specifikovány by ovšem měly být chlévy). Vše 
závisí na tom, jak široká je variabilita provedení úprav.
	Poslední námitka žalovaného, která zakládá přípustnost a zároveň 
důvodnost dovolání, spočívá v poukazu na to, že s některými stavebními úpravami 
již souhlas vyslovil, a to písemně ještě před zahájením řízení. Tuto skutečnost 
uvedly ve svých rozsudcích i nalézací soudy. Je-li tomu tak, pak zde ovšem 
nemusela být neshoda, na jejímž základě by bylo možné rozhodovat. Nejvyšší soud 
v rozsudku ze dne 23. listopadu 2005 sp. zn. 22 Cdo 2649/2005 vyložil (ve 
vztahu k podílovému spoluvlastnictví): „Pokud by žalovaná projevila takový 
souhlas kvalifikovaně, pak nebylo namístě, aby soudy obou stupňů rozhodovaly o 
neshodě spoluvlastníků (nahrazení vůle žalované), ale pouze o plnění z dohody 
uzavřené podle § 139 odst. 2 obč. zák. (tj. o povinnosti žalované strpět výkon 
odsouhlaseného práva stavby spoluvlastníkem). Žalobce takové tvrzení uplatnil a 
uplatňuje je i v dovolání. Přitom z rozhodnutí odvolacího soudu je zřejmé, že 
ten se blíže otázkou existence souhlasu žalované písemně vyjádřeného v listině 
datované 24. 5. 1996 a jeho právním významem z hlediska § 139 odst. 2 obč. zák. 
ani významem jejího pozdějšího nesouhlasu (odvoláním souhlasu) blíže 
nezabýval.“ Tyto závěry dopadají obdobně i na daný případ. Nalézací soudy se 
měly blíže zabývat tím, s kterými úpravami a jak vyslovil žalovaný souhlas, 
ohledně kterých úprav a jak souhlas odvolal a jaký měl souhlas a jeho odvolání 
právní význam; teprve po tom by mohly řádně posoudit, zda mezi účastníky 
existuje neshoda, kterou je třeba řešit rozhodnutím soudu.
Žalovaný též namítl, že soudy pominuly skutečnosti, které nárok žalobkyně 
diskvalifikují z hlediska dobrých mravů. Konkrétně měl na mysli skutečnost, že 
žalobkyně se stavebními úpravami již započala, aniž vyčkala jeho souhlasu a 
souhlasu stavebního úřadu, a dále skutečnost, že stavební úpravy mají řešit 
bytovou potřebu nikoliv její, nýbrž její dcery. Tato námitka ovšem přípustnost 
dovolání nezakládá.
Rozhodnutí, jak vyřešit neshodu mezi manželi o stavebních úpravách, je totiž 
věcí uvážení nalézacích soudů, které lze v řízení o dovolání jakožto mimořádném 
opravném prostředku přezkoumat jen v případě zjevné nepřiměřenosti nebo 
neúplnosti. Z tohoto pohledu uvážení nalézacích soudů v daném případě obstojí. 
Soudy se s žalovaným uvedenými skutečnostmi implicite vypořádaly, když za 
významnější považovaly skutečnosti jiné a rozpor s dobrými mravy naopak 
spatřovaly na jeho straně. V tom lze odkázat na jejich dostatečně podrobná 
odůvodnění (str. 5 rozsudku soudu prvního stupně a s. 6 a 7 rozsudku soudu 
odvolacího), z nichž lze zvláště upozornit např. na závěr, že žalovaný neuvedl 
žádný relevantní důvod svého nesouhlasu, že svá stanoviska k úpravám měnil nebo 
že žalobkyni neumožňuje život v podmínkách odpovídajících současnému standardu. 
Možno dodat, že z odůvodnění nalézacích soudů vyplývá zjištění jisté 
naléhavosti již provedených úprav, která může, spolu s dalšími okolnostmi, 
převážit nad okolností, že žalobkyně postupovala bez souhlasu žalovaného a 
stavebního úřadu.
Nutno ovšem připomenout, že úvaha nalézacích soudů byla poněkud předčasná, 
jelikož stavební úpravy dosud nebyly dostatečně specifikovány.
Z výše uvedených důvodů dovolací soud rozsudky obou nalézacích soudů podle § 
243b odst. 2 a 3 o. s. ř. zrušil a podle § 243b odst. 3 věta první o. s. ř. věc 
vrátil soudu prvního stupně k dalšímu řízení. V něm bude soud prvního stupně, 
případně pak i soud odvolací, podle § 226 odst. 1 a § 243d odst. 1 o. s. ř. 
vázán zde vyslovenými názory soudu dovolacího. Pokud žalobkyně v dalším řízení 
upraví žalobní návrh, bude třeba posoudit, zda jde či nejde o změnu žaloby, a 
podle toho dále postupovat.
Proti tomuto rozsudku není opravný prostředek přípustný.

V Brně dne 31. května 2012 

Mgr. Michal Králík, Ph.D.
předseda senátu


