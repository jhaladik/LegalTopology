Soud: Nejvyšší soud

Spisová značka: 4 Tz 22/2004

Datum rozhodnutí: 26.02.2004

Typ rozhodnutí: Rozsudek




4 Tz 22/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne             26. února 2004 v senátě složeném z předsedy JUDr. Jiřího Pácala 
a soudců JUDr. Juraje Malika a JUDr. Františka Hrabce stížnost pro porušení 
zákona, kterou podal ministr spravedlnosti České republiky ve prospěch 
obviněného J. Š. 1969, proti pravomocnému trestnímu příkazu Obvodního soudu pro 
Prahu 4 ze dne 8. 10. 2002, sp. zn. 3 T 139/2002, a podle § 268 odst. 2, § 269 
odst. 2 a § 270 odst. 1 tr. ř. rozhodl  t a k t o :

Pravomocným trestním příkazem Obvodního soudu pro Prahu 4 ze dne 8. 10. 
2002,    sp. zn. 3 T 139/2002,  b y l   p o r u š e n   z á k o n  v 
ustanoveních § 35 odst. 2, § 36, § 45a odst. 1 tr. zák. a v řízení 
předcházejícím v ustanovení § 2 odst. 5, odst. 6 tr. ř. v neprospěch obviněného 
J. Š.

Napadený trestní příkaz   s e  z r u š u j e  v celém rozsahu.

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

Obvodnímu soudu pro Prahu 4  s e  p ř i k a z u j e, aby věc v potřebném 
rozsahu znovu projednal a rozhodl.

Odůvodnění:

Trestním příkazem Okresního soudu v Nymburce ze dne 12. 2. 2002, sp. zn. 3 T 
52/2002, byl obviněný J. Š. uznán vinným trestným činem neoprávněného držení 
platební karty podle § 249b tr. zák., kterého se dopustil jednáním přesně 
nezjištěného dne v době od 7. 5. 2001 do 11. 5. 2001, za což mu byl uložen 
podle § 249b tr. zák. s přihlédnutím k § 314e odst. 2 tr. ř. za použití § 45 
odst. 1 a § 45a odst. 1 tr. zák. trest obecně prospěšných prací ve výměře 400 
hodin. Trestní příkaz byl obviněnému J. Š. doručen a právní moci nabyl dne 25. 
6. 2002.

Trestním příkazem Obvodního soudu pro Prahu 4 ze dne 8. 10. 2002, sp. zn. 3 T 
139/2002, byl obviněný J. Š. uznán vinným trestným činem zanedbání povinné 
výživy podle § 213 odst. 1 tr. zák., kterého se dopustil jednáním v době od 
května 2000 do konce dubna 2002, za což mu byl uložen podle § 213 odst. 1 tr. 
zák. s přihlédnutím k § 314e odst. 2 tr. ř. za použití § 45 odst. 1, odst. 2 a 
§ 45a odst. 1 tr. zák. trest obecně prospěšných prací ve výměře 300 hodin. 
Trestní příkaz byl obviněnému J. Š. doručen a právní moci nabyl dne 31. 3. 
2003. 

Proti trestnímu příkazu Obvodního soudu pro Prahu 4 ze dne 8. 10. 2002, sp. zn. 
3 T 139/2002, podal ministr spravedlnosti České republiky stížnost pro porušení 
zákona ve prospěch obviněného J. Š. Vytkl v ní, že zákon byl porušen v 
ustanoveních § 35 odst. 2, § 36, § 45a odst. 1 tr. zák. a v ustanovení § 2 
odst. 5, odst. 6 tr. ř.

V odůvodnění stížnosti pro porušení zákona ministr spravedlnosti namítl, že 
Obvodní soud pro Prahu 4 se neřídil ustanoveními § 36 tr. zák. a § 45a odst. 1 
tr. zák., neboť napadeným trestním příkazem byla překročena hranice 400 hodin 
stanovená jako maximální výměra pro trest obecně prospěšných prací, vzhledem k 
dříve uloženému trestu obecně prospěšných prací trestním příkazem Okresního 
soudu v Nymburce ze dne 12. 2. 2002, sp. zn. 3 T 52/2002. Ministr spravedlnosti 
dále namítá, že napadeným trestním příkazem měl být správně uložen souhrnný 
trest podle § 35 odst. 2 tr. zák. ve vztahu k trestnímu příkazu Okresního soudu 
v Nymburce ze dne 12. 2. 2002, sp. zn. 3 T 52/2002, neboť skutek souzený 
napadeným trestním příkazem se stal dříve, než byl obviněnému doručen trestní 
příkaz Okresního soudu v Nymburce.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že trestním příkazem 
Obvodního soudu pro Prahu 4 ze dne 8. 10. 2002, sp. zn. 3 T 139/2002, byl 
porušen zákon v neprospěch obviněného J. Š. ve vytýkaném směru, aby podle § 269 
odst. 2 tr. ř. zrušil napadený trestní příkaz a dále postupoval podle § 270 
odst. 1 tr. ř.

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející, a dospěl k závěru, že zákon porušen byl.

Nejvyšší soud se předně zabýval námitkou ministra spravedlnosti, že napadeným 
trestním příkazem Obvodního soudu pro Prahu 4 ze dne 8. 10. 2002, sp. zn. 3 T 
139/2002, měl být uložen souhrnný trest ve vztahu k trestnímu příkazu Okresního 
soudu v Nymburce ze dne 12. 2. 2002, sp. zn. 3 T 52/2002.

Obviněný J. Š. byl trestním příkazem Okresního soudu v Nymburce ze dne        
12. 2. 2002, sp. zn. 3 T 52/2002, doručeným obviněnému dne 25. 6. 2002, uznán 
vinným trestným činem neoprávněného držení platební karty podle § 249b tr. 
zák., kterého se dopustil jednáním přesně nezjištěného dne v době od 7. 5. 2001 
do 11. 5. 2001, trestním příkazem Obvodního soudu pro Prahu 4 ze dne 8. 10. 
2002, sp. zn. 3 T 139/2002, doručeným obviněnému J. Š. dne 31. 3. 2003, byl 
uznán vinným trestným činem zanedbání povinné výživy podle § 213 odst. 1 tr. 
zák., kterého se dopustil jednáním v době od května 2000 do konce dubna 2002. Z 
uvedeného je zřejmé, že posléze uvedený trestný čin byl obviněným J. Š. spáchán 
dříve, než mu byl doručen trestní příkaz Okresního soudu v Nymburce, a proto 
jsou oba trestné činy ve vztahu souběhu.

Za této situace je třeba přisvědčit námitce uvedené ve stížnosti pro porušení 
zákona, že trestním příkazem Obvodního soudu pro Prahu 4 ze dne 8. 10. 2002, 
sp. zn. 3 T 139/2002, měl být obviněnému J. Š. správně uložen souhrnný trest za 
oba uvedené trestné činy při současném zrušení výroku o trestu z trestního 
příkazu Okresního soudu v Nymburce ze dne 12. 2. 2002, sp. zn. 3 T 52/2002, 
podle zásad uvedených v ustanovení § 35 odst. 2 tr. zák. 

Dále je třeba uvést, že podle § 36 tr. zák. platí, že pokud soud odsuzuje 
pachatele za trestný čin, který spáchal před tím, než byl trest uložený 
dřívějším rozsudkem vykonán, a ukládá mu trest stejného druhu, nesmí tento 
trest spolu s dosud nevykonanou částí trestu uloženého dřívějším rozsudkem 
přesahovat nejvyšší výměru dovolenou trestním zákonem pro tento druh trestu. 
Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

V případě projednávané trestní věci byl obviněný J. Š. nejprve odsouzen 
trestním příkazem Okresního soudu v Nymburce ze dne 12. 2. 2002, sp. zn. 3 T 
52/2002, k trestu obecně prospěšných prací ve výměře 400 hodin a poté byl 
odsouzen trestním příkazem Obvodního soudu pro Prahu 4 ze dne 8. 10. 2002, sp. 
zn. 3 T 139/2002, k dalšímu trestu obecně prospěšných prací, tentokrát ve 
výměře 300 hodin.

Jak vyplývá z podnětu ke stížnosti pro porušení zákona  Probační a mediační 
služby, střediska Nymburk ze dne 22. 9. 2003, v době rozhodnutí Obvodního soudu 
pro Prahu 4  o uložení dalšího trestu obecně prospěšných prací nezahájil 
obviněný J. Š. výkon trestu obecně prospěšných prací, který mu byl uložen 
trestním příkazem Okresního soudu v Nymburce ze dne 12. 2. 2002, sp. zn. 3 T 
52/2002.

Za této situace je zřejmé, že trest obecně prospěšných prací uložený obviněnému 
J. Š. trestním příkazem Obvodního soudu pro Prahu 4 ze dne 8. 10. 2002, sp. zn. 
3 T 139/2002, ve výměře 300 hodin spolu s dosud nevykonanou částí dříve 
uloženého trestu obecně prospěšných prací, která činila 400 hodin, přesahoval o 
300 hodin nejvyšší výměru dovolenou trestním zákonem pro trest obecně 
prospěšných prací, která je stanovena na 400 hodin.

Z uvedeného vyplývá, že Obvodní soud pro Prahu 4 trestním příkazem ze dne 8. 
10. 2002, sp. zn. 3 T 139/2002, porušil zákon též v ustanovení § 36 tr. zák. a 
§ 45a odst. 1 tr. zák. ve výroku o ukládaném trestu obecně prospěšných prací ve 
vztahu k obviněnému J. Š.

Z obsahu trestního spisu vedeného u Obvodní soud pro Prahu 4 sp. zn. 3 T 
139/2002, konečně vyplývá, že Obvodní soud pro Prahu 4 v této trestní věci 
neshromáždil všechny podklady potřebné pro rozhodnutí ve věci, a to zejména 
trestní spis Okresního soudu v Nymburce vedený pod sp. zn. 3 T 52/2002, 
týkající se předchozí trestné činnosti obviněného a nezjistil údaje o tom, zda 
obviněný vykonal trest obecně prospěšných prací, který mu byl v této věci 
uložen. Obvodní soud pro Prahu 4 tak nezjistil skutkový stav věci  v rozsahu, 
který byl nezbytný pro jeho rozhodnutí, důkazy chybně zhodnotil, v důsledku 
čehož byl napadeným trestním příkazem porušen zákon i v ustanovení § 2 odst. 5, 
odst. 6  tr. ř.  v neprospěch obviněného J. Š.

Je zřejmé, že všechna porušení zákona, která Nejvyšší soud zjistil na základě 
důvodů uvedených v podané stížnosti pro porušení zákona, se týkají výhradně 
výroku o trestu napadeného trestního příkazu. Podle § 266 odst. 2 tr. ř. však 
lze proti výroku o trestu podat stížnost pro porušení zákona jen tehdy, 
jestliže trest je ve zřejmém nepoměru k stupni nebezpečnosti činu pro 
společnost nebo k poměrům pachatele nebo jestliže uložený druh trestu je v 
zřejmém rozporu s účelem trestu.

Podle názoru Nejvyššího soudu je třeba překročení horní hranice zákonné sazby 
některého druhu trestu uložením několika samostatných trestů tohoto druhu 
určitému pachateli zásadně považovat za uložení druhu trestu, který je v 
zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahuje horní hranici zákonné trestní 
sazby o 300 hodin, v zřejmém rozporu s jeho účelem.

Nejvyšší soud proto podle § 268 odst. 2 tr. ř. vyslovil, že pravomocným 
trestním příkazem Obvodního soudu pro Prahu 4 ze dne 8. 10. 2002, sp. zn. 3 T 
139/2002,  byl porušen zákon v ustanoveních § 35 odst. 2, § 36, § 45a odst. 1 
tr. zák. a v řízení předcházejícím v ustanovení § 2 odst. 5, odst. 6 tr. ř. v 
neprospěch obviněného J. Š., podle § 269 odst. 2 tr. ř. napadený trestní příkaz 
zrušil v celém rozsahu, neboť výrok o vině v trestním příkazu nemůže sám o sobě 
zůstat pravomocný se zřetelem na důsledky případně podaného odporu proti výroku 
o trestu uvedené v § 314g odst. 2 tr. ř. (podáním odporu se ruší celý trestní 
příkaz). Nejvyšší soud dále zrušil i všechna další rozhodnutí na zrušený 
trestní příkaz obsahově navazující, pokud vzhledem ke změně, k níž došlo 
zrušením, pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 4, aby věc 
v potřebném rozsahu znovu projednal a rozhodl, tedy aby postupoval podle § 35 
odst. 2 tr. zák. a uložil obviněnému souhrnný trest ve vztahu k trestnímu 
příkazu Okresního soudu v Nymburce ze dne 12. 2. 2002, sp. zn. 3 T 52/2002 a 
při rozhodování o trestu obviněného aby respektoval další zákonná ustanovení, 
včetně ustanovení § 45a odst. 1 tr. zák. upravující maximální výši trestní 
sazby trestu obecně prospěšných prací. Nejvyšší soud v této souvislosti 
zdůrazňuje, že v novém řízení nemůže dojít ke změně rozhodnutí v neprospěch 
obviněného J. Š., a tedy ani k uložení přísnějšího trestu, neboť Nejvyšší soud 
vyslovil, že zákon byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 26. února 2004

Předseda senátu:

JUDr. Jiří Pácal  

	

	
