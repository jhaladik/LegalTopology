Soud: Nejvyšší soud

Spisová značka: 3 Tz 1/2025

Datum rozhodnutí: 05.02.2025

Typ rozhodnutí: ROZSUDEK


Heslo: Vyloučení orgánů činných v trestním řízení

Dotčené předpisy: § 146 odst. 2 písm. a) tr. ř.

Kategorie rozhodnutí: D




3 Tz 1/2025- 





ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 5. 2. 2025 v senátě 
složeném z předsedy JUDr. Aleše Koláře a soudců JUDr. Petra Šabaty a JUDr. 
Ondřeje Círka stížnost pro porušení zákona, kterou podal ministr spravedlnosti 
České republiky ve prospěch obviněného D. B., proti pravomocnému usnesení 
státní zástupkyně Okresního státního zastupitelství v Mělníku ze dne 2. 10. 
2024, č. j. ZT 172/2024-8, a podle § 268 odst. 2 tr. ř., § 269 odst. 2 tr. ř. a 
§ 270 odst. 1 tr. ř. rozhodl  takto:

I.	Usnesením státní zástupkyně Okresního státního zastupitelství v 
Mělníku ze dne 2. 10. 2024, č. j. ZT 172/2024-8, byl v neprospěch obviněného D. 
B. porušen zákon v ustanovení § 2 odst. 1 tr. ř. a § 146 odst. 2 písm. a) tr. ř.

II.	Usnesení státní zástupkyně Okresního státního zastupitelství v 
Mělníku ze dne 2. 10. 2024, č. j. ZT 172/2024-8, se zrušuje. Zrušují se též 
všechna další rozhodnutí na zrušené usnesení obsahově navazující, pokud 
vzhledem ke změně, k níž došlo zrušením, pozbyla podkladu.

III.	Státnímu zástupci Krajského státního zastupitelství v Praze se 
přikazuje, aby věc v potřebném rozsahu projednal a rozhodl.


Odůvodnění:

I.
Dosavadní průběh řízení
1.	Policejním orgánem Policie ČR, Krajským ředitelstvím policie 
Středočeského kraje, Územním odborem Mělník, Obvodním oddělením Kralupy nad 
Vltavou (dále jen „Obvodní oddělení Kralupy nad Vltavou“) pod č. j. 
KRPS-143902-55/TČ-2024-010611 bylo vedeno ve smyslu § 179a a násl. tr. ř. 
zkrácené přípravné řízení pro podezření z protiprávního jednání, kterého se měl 
dopustit obviněný, jemuž bylo sděleno podezření z přečinu nebezpečného 
vyhrožování podle § 353 odst. 1, odst. 2 písm. c) zákona č. 40/2009 Sb., 
trestní zákoník, dne 31. 5. 2024. Na Okresní státní zastupitelství v Mělníku 
(dále jen „OSZ v Mělníku“) byla dne 19. 6. 2024 předložena Obvodním oddělením 
Kralupy nad Vltavou zpráva o výsledku zkráceného přípravného řízení vedeného 
proti obviněnému.
2.	Státní zástupkyně OSZ v Mělníku dne 20. 6. 2024 podala k Okresnímu 
soudu v Mělníku pod č. j. ZK 154/2024-12 návrh na potrestání na obviněného pro 
spáchání přečinu nebezpečného vyhrožování podle § 353 odst. 1, odst. 2 písm. c) 
tr. zákoníku. Okresní soud v Mělníku usnesením ze dne 25. 6. 2024, č. j. 2 T 
72/2024-74, podle ustanovení § 314c odst. 1 písm. c) tr. ř. odmítl návrh na 
potrestání státní zástupkyně OSZ v Mělníku podaný v trestní věci obviněného.
3.	Dne 26. 7. 2024 státní zástupkyně OSZ v Mělníku dala pokyn, č. j. ZK 
154/2024-18, (dále jen „pokyn státní zástupkyně OSZ v Mělníku“) podle § 179 
odst. 3 tr. ř. [správně podle § 179f odst. 2 písm. c) tr. ř.], policejnímu 
orgánu Policie ČR, Krajskému ředitelství policie Středočeského kraje, Územnímu 
odboru Mělník, Oddělení obecné kriminality Mělník (dále jen „Oddělení obecné 
kriminality Mělník“), aby podle § 160 odst. 1 tr. ř. zahájil trestní stíhání 
proti obviněnému pro skutek kvalifikovaný jako přečin nebezpečného vyhrožování 
podle § 353 odst. 1, odst. 2 písm. c) tr. zákoníku.
4.	Na základě pokynu státní zástupkyně OSZ v Mělníku bylo usnesením 
Oddělení obecné kriminality Mělník ze dne 21. 8. 2024, č. j. 
KRPS-143902-69/TČ-2024-010671, (dále jen „usnesení o zahájení trestního 
stíhání“) zahájeno trestní stíhání obviněného podle § 160 odst. 1 tr. ř. pro 
spáchání přečinu nebezpečného vyhrožování podle § 353 odst. 1, odst. 2 písm. c) 
tr. zákoníku.
5.	Usnesení o zahájení trestního stíhání bylo doručeno obviněnému dne 1. 
9. 2024. Obviněný podal proti tomuto usnesení v rámci svého výslechu před 
policejním orgánem dne 4. 9. 2024 stížnost (dále jen „stížnost proti usnesení o 
zahájení trestního stíhání“), kterou následně již neodůvodnil.
6.	Usnesením státní zástupkyně OSZ v Mělníku ze dne 2. 10. 2024, č. j. 
ZT 172/2024-8, byla podle § 148 odst. 1 písm. c) tr. ř. jako nedůvodná 
zamítnuta stížnost obviněného proti usnesení o zahájení trestního stíhání podle 
§ 160 odst. 1 tr. ř., pro přečin nebezpečného vyhrožování podle § 353 odst. 1, 
odst. 2 písm. c) tr. zákoníku (dále jen „napadené usnesení“).
II.
Stížnost pro porušení zákona a vyjádření k ní
7.	Podle § 266 odst. 1 tr. ř. podal ministr spravedlnosti (dále jen 
„ministr“) k Nejvyššímu soudu ve prospěch obviněného proti napadenému usnesení 
stížnost pro porušení zákona.
8.	Ministr poukázal na to, že v projednávané věci státní zástupkyně OSZ 
v Mělníku v rámci dozoru nad zákonností přípravného řízení podle § 179f odst. 2 
písm. c) tr. ř. dala pokyn k zahájení trestního stíhání podle § 174 odst. 2 
písm. a) tr. ř. Na základě tohoto pokynu státní zástupkyně OSZ v Mělníku bylo 
dne 21. 8. 2024 zahájeno trestní stíhání obviněného, proti kterému byla podána 
v zákonné lhůtě stížnost. Za této situace měla státní zástupkyně OSZ v Mělníku, 
pokud by sama žádosti nevyhověla, podle § 146 odst. 2 písm. a) tr. ř. věc 
předložit k rozhodnutí nadřízenému státnímu zástupci, konkrétně státnímu 
zástupci Krajského státního zastupitelství v Praze (dále jen „KSZ v Praze“), 
což však neučinila, a o stížnosti nesprávně rozhodla sama.
9.	Podle ministra tak ze strany státní zástupkyně OSZ v Mělníku nebyl 
dodržen postup podle § 146 odst. 2 písm. a) tr. ř. nepředložením věci 
nadřízenému státnímu zastupitelství, tudíž jejím rozhodnutím o stížnosti proti 
usnesení o zahájení trestního stíhání byl porušen zákon. Pokyn dozorového 
státního zástupce podle § 174 odst. 2 písm. a) tr. ř. k postupu podle § 160 
odst. 1 tr. ř. je naprosto jednoznačným úkonem zavazujícím policejní orgán k 
vydání usnesení o zahájení trestního stíhání. V případě, kdy nebude stížnosti 
proti usnesení o zahájení trestního stíhání vyhověno a státní zástupce nebude 
postupovat podle § 146 odst. 1 tr. ř., musí být uplatněn odst. 2 téhož 
ustanovení.
10.	Závěr o tom, že postupem státní zástupkyně OSZ v Mělníku v podobě 
jejího rozhodnutí o zamítnutí stížnosti obviněného proti usnesení o zahájení 
trestního stíhání byl porušen zákon v neprospěch obviněného, lze podle ministra 
opřít rovněž o nález Ústavního soudu ČR, sp. zn. III. ÚS 2520/14, podle 
kterého: „Porušení kogentního ustanovení § 146 odst. 2 písm. a) tr. ř., 
požadujícího, aby policejní orgán předložil stížnost, podanou proti usnesení, k 
němuž dal souhlas nebo pokyn státní zástupce, jeho prostřednictvím nadřízenému 
státnímu zástupci, je třeba z ústavněprávního hlediska chápat jako porušení 
principu spravedlivého procesu, garantovaného článkem 36 odst. 1 Listiny. Je 
tím porušené rovněž základní právo garantované článkem 8 odst. 2 Listiny, podle 
něhož „nikdo nesmí být stíhán (…) jinak než z důvodů a způsobem, který stanoví 
zákon.“ Ve vztahu k aplikaci § 146 odst. 2 písm. a) tr. ř. a k vyloučení z 
rozhodování státního zástupce, který vydal pokyn k vydání usnesení, proti 
kterému byla podána stížnost, lze pak odkázat také na ustálenou judikaturu 
Nejvyššího soudu k dané otázce, například rozhodnutí Nejvyššího soudu sp. zn. 4 
Tz 13/2016, sp. zn. 3 Tz 11/2013 nebo sp. zn. 8 Tz 10/2015.
11.	Pro případ, že by Nejvyšší soud dospěl k závěru, že jsou splněny 
podmínky pro rozhodnutí o této stížnosti pro porušení zákona v neveřejném 
zasedání, ministr s takovým postupem souhlasí.
12.	Stížnost pro porušení zákona byla podle § 274 odst. 5 tr. ř. zaslána 
k případnému vyjádření obviněnému a Nejvyššímu státnímu zastupitelství.
13.	Obviněný se ke stížnosti pro porušení zákona nevyjádřil.
14.	Státní zástupkyně Nejvyššího státního zastupitelství (dále jen 
„státní zástupkyně“) se ve svém vyjádření se stížností pro porušení zákona i se 
závěrečným návrhem ministra ztotožnila. Souhlasí s rozhodnutím v neveřejném 
zasedání (§ 274 odst. 4 tr. ř.).
III.
Relevantní právní úprava
15.	Podle § 2 odst. 1 tr. ř. nikdo nemůže být stíhán jinak než ze 
zákonných důvodů a způsobem, který stanoví právní řád.
16.	Podle § 146 odst. 2 písm. a) tr. ř. policejní orgán předloží věc k 
rozhodnutí státnímu zástupci, který vykonává nad přípravným řízením dozor, a 
jde-li o stížnost proti usnesení, k němuž tento státní zástupce dal souhlas 
nebo pokyn, jeho prostřednictvím nadřízenému státnímu zástupci.
IV.
Důvodnost stížnosti pro porušení zákona
17.	Nejvyšší soud na podkladě mimořádného opravného prostředku ministra 
spravedlnosti podle § 267 odst. 3 tr. ř. přezkoumal zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadenému rozhodnutí 
předcházející. Dospěl k závěru, že zákon byl porušen v ustanoveních § 2 odst. 1 
tr. ř. a § 146 odst. 2 písm. a) tr. ř.
18.	Nejvyšší soud ověřil, že skutečnosti, na které poukázal ministr, 
odpovídají obsahu spisu. V dané věci policejní orgán svým usnesením ze dne 21. 
8. 2024 zahájil trestní stíhání obviněného na podkladě pokynu, který mu k tomu 
dala dozorová státní zástupkyně OSZ v Mělníku. Jestliže státní zástupkyně OSZ v 
Mělníku tímto způsobem vykonávala dozor nad přípravným řízením ve věci 
obviněného, pak nemohla následně rozhodovat o stížnosti obviněného proti 
usnesení policejního orgánu o zahájení trestního stíhání. V takovém případě byl 
totiž podle § 146 odst. 2 písm. a) tr. ř. k rozhodnutí o stížnosti obviněného 
proti usnesení o zahájení trestního stíhání příslušný nadřízený státní 
zástupce, konkrétně státní zástupce KSZ v Praze. Tomu měl policejní orgán 
předložit věc prostřednictvím státní zástupkyně OSZ v Mělníku k rozhodnutí.
19.	Jestliže tedy o stížnosti obviněného rozhodla sama státní zástupkyně 
OSZ v Mělníku, pak byl v neprospěch obviněného porušen zákon v ustanovení § 2 
odst. 1 tr. ř. a § 146 odst. 2 písm. a) tr. ř., neboť ve věci rozhodl 
nepříslušný státní zástupce.
V.
Způsob rozhodnutí
20.	S ohledem na shora uvedené Nejvyšší soud podle § 268 odst. 2 tr. ř. 
vyslovil, že napadeným usnesením byl v neprospěch obviněného porušen zákon v 
ustanovení § 2 odst. 1 tr. ř. a § 146 odst. 2 písm. a) tr. ř.
21.	Podle § 269 odst. 2 tr. ř. Nejvyšší soud napadené usnesení zrušil. 
Zrušil též všechna další rozhodnutí na zrušené usnesení obsahově navazující, 
pokud vzhledem ke změně, k níž došlo zrušením, pozbyla podkladu.
22.	Nejvyšší soud následně podle § 270 odst. 1 tr. ř. přikázal věcně a 
místně příslušnému státnímu zástupci KSZ v Praze, aby věc projednal a rozhodl.
23.	Za podmínek § 274 odst. 3 písm. a) tr. ř. učinil Nejvyšší soud toto 
rozhodnutí v neveřejném zasedání.


Poučení:	Proti tomuto rozhodnutí není opravný prostředek přípustný.


V Brně dne 5. 2. 2025


JUDr. Aleš Kolář  
předseda senátu





	





