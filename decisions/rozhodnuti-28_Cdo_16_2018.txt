Soud: Nejvyšší soud

Spisová značka: 28 Cdo 16/2018

Datum rozhodnutí: 28.03.2018

Typ rozhodnutí: ROZSUDEK


Heslo: Přípustnost dovolání, Zmírnění křivd (restituce), Závaznost rozsudku

Dotčené předpisy: § 237 o. s. ř. ve znění od 01.01.2013 do 31.12.2013, § 243g odst. 1 o. s. ř. ve znění od 01.01.2013 do 31.12.2013, § 226 odst. 1 o. s. ř., § 243e odst. 1 o. s. ř. ve znění od 01.01.2013 do 31.12.2013, § 243f odst. 4 o. s. ř. ve znění od 01.01.2013 do 31.12.2013

Kategorie rozhodnutí: D




28 Cdo 16/2018-664



ČESKÁ REPUBLIKA 
ROZSUDEK
JMÉNEM REPUBLIKY



Nejvyšší soud České republiky rozhodl v senátě složeném z předsedkyně senátu 
JUDr. Olgy Puškinové a soudců JUDr. Jana Eliáše, Ph.D., a Mgr. Petra Krause v 
právní věci žalobce A. S., P., zastoupeného JUDr. Jiřím Voršilkou, advokátem se 
sídlem v Praze 1, Opletalova 4, za účasti 1) J. S., v P., zastoupeného doc. 
JUDr. Milanem Kindlem, CSc., advokátem se sídlem v Chomutově, Blatenská 
3218/83, 2) Sadů, lesů a zahradnictví Praha, státního podniku v likvidaci, se 
sídlem v Praze 1, Betlémská 267/9, IČ 000 63 347, zastoupeného JUDr. Danielou 
Černou, advokátkou se sídlem v Praze 4, Ke Kašně 507/36, a 3) Mashhad 
Consulting, a. s., se sídlem v Praze 1, Platnéřská 88/9, IČ 246 65 525, 
zastoupeného JUDr. Arturem Ostrým, advokátem se sídlem v Praze 5, Arbesovo 
náměstí 257/7, jako vedlejšího účastníka na straně účastníka 1), o žalobě proti 
rozhodnutí správního orgánu, vedené u Obvodního soudu pro Prahu 6 pod sp. zn. 
13 C 107/2009, o dovolání účastníka 1) proti rozsudku Městského soudu v Praze 
ze dne 11. května 2017, č. j. 24 Co 202/2013-600, takto:


Rozsudek Městského soudu v Praze ze dne 11. května 2017, č. j. 24 Co 
202/2013-600, se ve výroku II., jímž byl ve výroku I. body 1. a 2 a ve výrocích 
II. až VII. zrušen rozsudek Obvodního soudu pro Prahu 6 ze dne 10. 4. 2013, č. 
j. 13 C 107/2009-343, a věc mu byla v tomto rozsahu vrácena k dalšímu řízení, 
zrušuje a věc se v tomto rozsahu vrací Městskému soudu v Praze k dalšímu řízení.


O d ů v o d n ě n í :

Rozhodnutím Ministerstva zemědělství - Pozemkového úřadu Praha (dále jen 
„pozemkový úřad“) ze dne 12. 1. 2009, č. j. PÚ 3151/08, vydaným podle § 9 odst. 
4 zákona č. 229/1991 Sb., o úpravě vlastnických vztahů k půdě a jinému 
zemědělskému majetku, ve znění pozdějších předpisů (dále jen „zákon o půdě“), 
bylo rozhodnuto, že „pan  A. S. a pan J. S. se nestávají vlastníky těchto 
nemovitostí: dle KN parc. č. k id. 1/2, dle KN parc. č. k id. 1/2, dle KN parc. 
č. četně č. p. k id. ?, dle KN parc. č.  včetně č. p. k id. ?, dle KN parc. č. 
k id. ? a dle KN parc. č. k id. ?, všechny v k. ú. V., dle KN parc. č. k id. 
1/2 v k. ú. S., dle KN parc. č. k id. 1/2, dle KN parc. č. k id. 1/2 a dle KN 
parc. č. k id. 1/2, všechny v k. ú. V., dle KN parc. č. k id. 1/2, dle KN parc. 
č. k id. 1/2, dle KN parc. č. k id. 1/2, dle KN parc. č. k id. 1/2, dle KN 
parc. č. k id. 1/2 a dle KN parc. č. k id. 1/2, všechny v k. ú. R., ke dni 
nabytí účinnosti zákona vedených u Katastrálního úřadu pro hlavní město Prahu, 
Katastrální pracoviště P. na listu vlastnictví č. pro obec hl. m. P. - 
katastrální území V., na listu vlastnictví č. pro obec hl. m. P. - katastrální 
území V., na listu vlastnictví č. pro obec hl. m. P. - katastrální území R. a 
na listu vlastnictví č. pro obec hl. m. P. - katastrální území S.“. V 
odůvodnění tohoto rozhodnutí se mimo jiné uvádí, že A. S. uplatnil v zákonem 
stanovené lhůtě dne 29. 1. 1993 u pozemkového úřadu restituční nárok na vydání 
nemovitostí v k. ú. V., V., R. a H. (nikoliv k dle KN parcele č. v k. ú. S.) a 
J. S. tento restituční nárok uplatnil taktéž v zákonné lhůtě dne 23. 12. 1992. 
Z dokladů uložených ve spisové složce vyplývá, že „na nemovitosti, resp. jejich 
ideální podíly, jak jsou uvedeny ve výroku tohoto rozhodnutí, byly uzavřeny 
dohody o vydání věci podle zákona č. 87/1991 Sb. mezi podnikem Sady, lesy a 
zahradnictví Praha, s. p. a J. S.“, a to dne 17. 3. 1992, dne 5. 8. 1992, dne 
8. 9. 1992, dne 1. 12. 1992 a dne 22. 6. 1992, které byly registrovány Státním 
notářstvím pro Prahu 6. Na základě těchto zjištění dospěl pozemkový úřad k 
závěru, že nemovitosti nelze podle zákona o půdě vydat, neboť na základě 
citovaných dohod je majitelem nemovitostí uvedených ve výroku tohoto rozhodnutí 
v určeném poměru J. S. Pozemkový úřad byl přitom vázán závazným právním názorem 
vysloveným v rozsudku Městského soudu v Praze ze dne 19. 5. 1997, sp. zn. 28 Ca 
36/96 (jímž jeho dřívější rozhodnutí v této věci tehdy vedené pod sp. zn. PÚ 
8475/93, kterým nemovitosti žadateli nevydal, zrušil) podle nějž „jestliže 
pozemkový úřad dojde k závěru, že požadované nemovitosti byly v celém rozsahu 
předmětem dohod o vydání podle zákona č. 87/1991 Sb. pravomocně registrovaných 
státním notářstvím, přičemž některé z nich jsou dle údajů pozemkového katastru 
ze dne 3. 3. 1995 již ve vlastnictví jiné fyzické osoby než Josefa Strnada, pak 
je správní orgán ve smyslu § 40 odst. 1 spr. řádu vázán rozhodnutím státního 
notářství a rozhodne o uplatněném nároku tak, jak učinil v napadeném 
rozhodnutí“.

Žalobce se žalobou podle § 244 a násl. občanského soudního řádu, podanou dne 
24. 2. 2009, domáhal vydání rozsudku, jímž bude nahrazeno rozhodnutí 
pozemkového úřadu ze dne 12. 1. 2009, č. j. PÚ 3151/08, tak, že se žalobce 
stává vlastníkem id. 1/4 pozemků parc. č. a 568, id. 1/16 pozemků parc. č., id. 
1/16 budovy č. p. na pozemku parc. č. a id. 1/16 budovy č. p. na pozemku parc. 
č. v kat. území V., obec P., id. 1/4 pozemku parc. č., id. 1/4 pozemku parc. č. 
a id. 1/4 pozemku parc. č. v kat. území S., obec P., id. 1/4 pozemků parc. č. v 
kat. území V., obec P., a id. 1/4 pozemků parc. č. v kat. území R., obec P.. 
Žalobu odůvodnil zejména tím, že označeným rozhodnutím byl dotčen na svých 
právech, neboť přestože je osobou oprávněnou [§ 4 odst. 2 písm. c) zákona o 
půdě] a byl naplněn restituční důvod [§ 6 odst. 1 písm. o) zákona o půdě], 
jelikož předmětné pozemky náležely k majetkové podstatě firmy Josef Strnad, 
zahradnictví a obchod s květinami, která byla znárodněna vyhláškou ministerstva 
průmyslu ze dne 27. 10. 1948 podle zákona č. 114/1948 Sb., rozhodl pozemkový 
úřad tak, že se nestává vlastníkem stanovených podílů předmětných nemovitostí z 
toho důvodu, že tyto ideální podíly pozemků již byly vydány dohodami o jejich 
vydání účastníkovi 1) - jeho bratrovi podle zákona č. 87/1991 Sb., o 
mimosoudních rehabilitacích, ačkoliv se na ně vztahuje zákon o půdě. Tyto 
dohody jsou podle názoru žalobce neplatné, protože jimi byl jako oprávněná 
osoba opomenut a protože nemovitosti neměly být vydány podle zákona č. 87/1991 
Sb., nýbrž podle zákona o půdě.

Obvodní soud pro Prahu 6 - poté, co usnesením ze dne 19. 12. 2011, č. j. 13 C 
107/2009-204, přibral do řízení (s odkazem na § 250a odst. 2 o. s. ř. a na § 27 
odst. 1 a 2 zákona č. 500/2004 Sb., správní řád) další účastníky s odůvodněním, 
že předmětné pozemky nebo jejich části byly v době rozhodnutí správního orgánu, 
tj. ke dni 12. 1. 2009, ve vlastnictví těchto osob, a poté, co usnesením ze dne 
3. 4. 2012, č. j. 13 C 107/2009-231, připustil zpětvzetí žaloby ohledně pozemků 
parc. č. v kat. území S. - rozsudkem ze dne 10. 4. 2013, č. j. 13 C 
107/2009-343, žalobu zamítl (výrok I.) a rozhodl o náhradě nákladů řízení 
(výroky II. až VII.). Z provedených důkazů vzal za prokázáno, že vyhláškou 
ministra průmyslu ze dne 27. 10. 1948, č. 2947/1948 Ú.1., byla znárodněna dnem 
1. 1. 1948 zestátněním podle zákona č. 114/1948 Sb. firma Josef Strnad, 
zahradnictví a obchod s květinami v Praze, že žalobce dne 25. 1. 1993 a dne 31. 
3. 1995 vyzval pozemkový úřad k vydání pozemků v kat. územích V., V., R. a H., 
že povinnou osobu Sady, lesy a zahradnictví Praha, s. p. v likvidaci nepožádal 
o vydání pozemku parc. č. v kat. území S., že na základě dohod o vydání věci ze 
dne 17. 3. 1992, ze dne 5. 8. 1992, ze dne 8. 9. 1992, ze dne 1. 12. 1992, ze 
dne 15. 9. 1992 a ze dne 22. 6. 1992 uzavřených ve smyslu ustanovení § 5 odst. 
3 zákona č. 87/1991 Sb. registrovaných Státním notářstvím pro Prahu 6, vydal 
účastník 2) předmětné pozemky, resp. jejich ideální části, účastníkovi 1). Soud 
prvního stupně se ztotožnil s názorem pozemkového úřadu, že registracemi těchto 
dohod byl správní orgán vázán, nicméně soud jimi vázán není, pročež otázku 
jejich platnosti posoudil jako otázku předběžnou. Dovodil, že předmětné dohody 
byly uzavřeny platně, a v tomto ohledu odkázal na usnesení Nejvyššího soudu ČR 
ze dne 13. 4. 2006, sp. zn. 28 Cdo 2342/2005 (ústavní stížnost proti němu 
podanou Ústavní soud odmítl usnesením ze dne 25. 7. 2006, sp. zn. II. ÚS 
401/06), kterým bylo odmítnuto dovolání žalobce proti rozsudku Městského soudu 
v Praze ze dne 4. 5. 2005, sp. zn. 19 Co 543/2004, jímž byl potvrzen rozsudek 
Obvodního soudu pro Prahu 6 ze dne 28. 7. 2004, č. j. 10 C 98/2003-371, kterým 
byla zamítnuta žaloba žalobce, jíž se po žalovaném [účastníkovi 1)] domáhal 
vydání podílů pozemků, které jsou zčásti předmětem i tohoto řízení, a to id. 
1/4 pozemku parc. č., id. 1/4 pozemku parc. č. ,id. 1/4 pozemku parc. č., id. 
1/16 pozemku parc. č., id. 1/16 domu č. p. na parcele č., id. 1/16 pozemku 
parc. č., id. 1/16 domu č. p. na parcele č., id. 1/16 pozemku parc. č., id. 
1/16 pozemku parc. č. a id. 1/16 pozemku parc. č. v kat. území V., dále id. 1/4 
pozemků parc. č. v kat. území V., jakož i id. 1/4 pozemku parc. č. v kat. území 
S.. Dále soud odkázal na rozsudek Nejvyššího soudu ze dne 8. 4. 2009, sp. zn. 
28 Cdo 147/2009, v němž byl vysloven názor, že za neplatné nelze označit vydání 
zemědělských pozemků, k němuž došlo podle zákona č. 87/1991 Sb., pokud byl 
splněn cíl zákona o půdě a oprávněné osobě byl vydán majetek, na jehož vydání 
podle zákona o půdě měla nárok. Soud prvního stupně vzal dále za prokázáno, že 
bratři Strnadové uzavřeli dne 30. 1. 1992 a dne 16. 6. 1992 dohody, jimiž bylo 
ujednáno, že účastník 1) po prodeji nemovitostí získaných v restituci za 
reálnou prodejní cenu a po odečtení výdajů spojených s provozem a prodejem 
nemovitostí rozdělí čistou kupní cenu na dva díly, polovinu si ponechá a druhou 
vyplatí svému bratrovi. Kupní smlouvou ze dne 7. 4. 1994, ve znění dodatku ze 
dne 6. 6. 1994, prodal účastník 1) Janu Fabianovi nemovitosti v k. ú. R., a to 
pozemky parc. č. a dům č. p. , přičemž původní sjednaná kupní cena ve výši 43 
mil. Kč byla snížena na částku 11,6 mil. Kč, přičemž sjednání kupní smlouvy a 
další dohody dne 11. 4. 1994 mezi účastníkem 1) a J. F. byl přítomen zástupce 
žalobce JUDr. Vápeník, případně byl s těmito dohodami seznámen a srozuměn. Dne 
20. 7. 1994 účastník 1) předal před notářem zmocněnci žalobce JUDr. Vápeníkovi 
částku 4.500.000,- Kč, která po odpočtu poplatků a daní činila polovinu zisku z 
prodeje domu č. p.  a pozemků parc. č. v kat. území R., což JUDr. Vápeník 
potvrdil, a bylo konstatováno, že „morální ujednání na základě druhé dohody 
bylo rovněž beze zbytku splněno“. Dne 17. 2. 1993 byl uzavřen dodatek k dohodě 
ze dne 16. 6. 1992, jenž se týkal dalších nemovitostí v R., v H. a dále id. 1/8 
domu č. p. na pozemku parc. č., domu č. p. na pozemku parc. č., dále pozemků 
parc. č. v kat. území V., id. ? pozemků parc. č. v kat. území V. a id. ? 
pozemků parc. č. v kat. území V. Rozsudkem Obvodního soudu pro Prahu 4 ze dne 
12. 11. 1997, sp. zn. 38 C 5/94, pak byla zamítnuta žaloba žalobce, kterou se 
po účastníkovi 1) domáhal zaplacení částky 15.700.000,- Kč, neboť žalobce 
neprokázal, že nemovitosti v katastrálním území Ruzyně byly prodány za částku 
43.000.000,- Kč. Při právním posouzení věci vyšel soud prvního stupně z § 1 
odst. 4, § 5 odst. 3 a 5 zákona č. 87/1991 Sb., ve znění účinném do 31. 12. 
1992, dále z § 3 odst. 1 zákona č. 40/1964 Sb., občanský zákoník, a z § 250i o. 
s. ř. a s odkazem na právní názor vyjádřený v rozsudku Městského soudu v Praze 
pod sp. zn. 19 Cdo 418/2000, jímž rozhodoval ve věci žaloby žalobce proti 
účastníkovi 1) o vydání pozemků (v němž odvolací soud dovodil, že jestliže se 
účastníci dohodli a projevili tak svou vůli, jak vzniklou křivdu odstranit, a 
žalovaný na základě této dohody plnil, pak znovu uplatněný restituční nárok dle 
§ 5 odst. 5 zákona č. 87/1991 Sb. proti němu, je třeba posoudit jako výkon 
práva, který je v rozporu s dobrými mravy, a je namístě odepřít takovému výkonu 
práva právní ochranu dle § 3 odst. 1 obč. zák.) dospěl k závěru, že i v této 
věci se žalobce „snaží zvrátit výsledek řízení před správním orgánem, ale i již 
proběhnuvších sporů o vydání věci dle zákona č. 87/1991 Sb., a proto je nutné 
žalobcem podanou žalobu posoudit i jako rozpornou s dobrými mravy dle ust. § 3 
odst. 1 obč. zákoníku“.

K odvolání žalobce Městský soud v Praze usnesením ze dne 31. 3. 2014, č. j. 24 
Co 202/2013-431, rozsudek soudu prvního stupně zrušil a věc mu vrátil k dalšímu 
řízení [§ 219a odst. 1 písm. a), § 221 odst. 1 písm. a) a § 245 o. s. ř., ve 
znění před 1. 1. 2014]. Především mu vytkl, že vydal rozhodnutí ve věci samé, 
aniž měl dostatečně vyjasněn okruh účastníků řízení, a řízení tak zatížil 
vadou, která mohla mít za následek nesprávné rozhodnutí ve věci. Odvolací soud 
s odkazem na § 250a odst. 1, § 250b odst. 2, § 94 odst. 4 o. s. ř. (§ 245 o. s. 
ř.) a na § 5 odst. 1 a 2 a § 9 odst. 8 zákona o půdě - na rozdíl od soudu 
prvního stupně - dovodil, že účastníky tohoto řízení měli být pouze účastníci 
řízení před správním orgánem, tj. žalobce, první účastník, povinná osoba Sady, 
lesy a zahradnictví Praha, státní podnik v likvidaci a Pozemkový fond ČR, s 
tím, že po novelizaci ustanovení § 9 odst. 8 zákona o půdě, ve znění účinném od 
1. 1. 2013, již Pozemkový fond ČR účastníkem tohoto řízení není (§ 26 bod 4. 
zákona č. 503/2012 Sb.), a že pro okruh účastníků v tomto řízení je nerozhodné, 
kdo byl ke dni 12. 1. 2009 zapsán v katastru nemovitostí jako vlastník 
předmětných nemovitostí. Účastníkem tohoto řízení pak není ani L. N., neboť 
její spoluvlastnický podíl na předmětných nemovitostech, který jí byl vydán v 
jiném restitučním řízení, není žalobou dotčen. Za správný odvolací soud 
nepovažoval ani názor soudu prvního stupně, že jím do řízení přibrané osoby by 
mohly být dotčeny na svých právech a povinnostech. V této souvislosti vyslovil 
názor, že uplatnily-li oprávněné osoby nárok na vydání nemovitostí včas, 
přičemž ke dni účinnosti zákona o půdě byly v držení povinné osoby Sady, lesy a 
zahradnictví Praha, státní podnik v likvidaci, a ke dni rozhodnutí pozemkového 
úřadu byly převedeny na jiné osoby, stalo se tak protiprávně, neboť nebylo 
akceptováno blokační ustanovení § 5 odst. 3 zákona o půdě (viz nález Ústavního 
soudu sp. zn. II. ÚS 6/01 a rozsudek Nejvyššího soudu sp. zn. 25 Cdo 
4319/2007). Z těchto důvodů soudu prvního stupně uložil, aby v dalším řízení 
účast přibraných účastníků ukončil a aby v tomto směru vydal procesní 
rozhodnutí. Na závěr pak zmínil, že podle ustálené judikatury je proti smyslu 
zákona o půdě, aby oprávněné osobě, která splňuje v tomto zákoně stanovené 
zákonné podmínky, bylo odpíráno právo na vydání spoluvlastnického podílu na 
pozemku jen proto, že tento spoluvlastnický podíl byl vydán jiné osobě podle 
jiného restitučního zákona (viz rozhodnutí Ústavního soudu ze dne 6. 12. 2012, 
sp. zn. II. ÚS 1197/11).

Na základě dovolání účastníka 1) a dalších tehdejších účastníků 6) a 7) 
Nejvyšší soud usnesením ze dne 26. 10. 2016, č. j. 28 Cdo 2044/2015-576, 
usnesení odvolacího soudu zrušil a věc mu vrátil k dalšímu řízení [dovolání 
podané účastníky 6) a 7) zamítl]. Ztotožnil se závěrem odvolacího soudu, pokud 
s odkazem na § 250a odst. 1, § 250b odst. 2, § 94 odst. 4 o. s. ř. (§ 245 o. s. 
ř.) a na § 5 odst. 1 a 2 a § 9 odst. 8 zákona o půdě (mimo jiné) dovodil, že 
účastníky tohoto řízení podle části páté občanského soudního řádu „měli být 
pouze účastníci řízení před správním orgánem, tj. žalobce, první účastník, 
povinná osoba Sady, lesy a zahradnictví Praha, státní podnik v likvidaci a 
Pozemkový fond ČR, s tím, že po novelizaci ustanovení § 9 odst. 8 zákona o 
půdě, ve znění účinném od 1. 1. 2013, již Pozemkový fond ČR účastníkem tohoto 
řízení není (§ 26 bod 4. zákona č. 503/2012 Sb.), a že pro okruh účastníků v 
tomto řízení je nerozhodné, kdo byl ke dni 12. 1. 2009 zapsán v katastru 
nemovitostí jako vlastník předmětných nemovitostí“. Odvolacímu soudu však 
dovolací soud vytkl, že zrušil-li rozhodnutí soudu prvního stupně (bez dalšího) 
proto, že v průběhu řízení před soudem prvního stupně vystupovali jako další 
účastníci osoby, které soud prvního stupně do řízení citovaným usnesením 
přibral, aniž by se sám pokusil zjednat nápravu této vady řízení, postupoval 
nesprávně, neboť rozhodnutí soudu prvního stupně, které je zatíženo vadou, jež 
mohla mít za následek nesprávné rozhodnutí ve věci, smí odvolací soud zrušit 
jen tehdy, jestliže za odvolacího řízení nemůže být zjednána náprava [§ 219a 
odst. 1 písm. a) o. s. ř.]; v případě popsaného pochybení soudu prvního stupně 
však nápravu zpravidla zjednat lze. Za chybný považoval i právní názor 
odvolacího soudu, že „uplatnily-li oprávněné osoby nárok na vydání nemovitostí 
včas, přičemž ke dni účinnosti zákona o půdě byly v držení povinné osoby Sady, 
lesy a zahradnictví Praha, státní podnik v likvidaci, a ke dni rozhodnutí 
pozemkového úřadu byly převedeny na jiné osoby, stalo se tak protiprávně, neboť 
nebylo akceptováno blokační ustanovení § 5 odst. 3 zákona o půdě“. V tomto 
ohledu naopak přisvědčil námitce účastníka 1), že toto ustanovení na danou věc 
nedopadá, neboť zakotvuje povinnost povinné osoby nakládat s nemovitostmi až do 
jejich vydání oprávněné osobě s péčí řádného hospodáře a ode dne účinnosti 
tohoto zákona nepřevést nemovitosti pod sankcí neplatnosti na jiné osoby, 
nehledě již na to, že v posuzované věci bylo zjištěno, že předmětné nemovitosti 
byly vydány účastníkovi 1) na základě citovaných dohod o vydání věci uzavřených 
s povinnou osobou (tehdy Sady, lesy a zahradnictví Praha, státní podnik) podle 
zákona č. 87/1991 Sb., o mimosoudních rehabilitacích, které byly registrovány 
Státním notářstvím pro Prahu 6. Dovolací soud nesouhlasil ani s poukazem 
odvolacího soudu na rozhodnutí Ústavního soudu ze dne 6. 12. 2012, sp. zn. II. 
ÚS 1197/11, neboť jednak Ústavní soud závěr, že „je proti smyslu zákona o půdě, 
aby oprávněné osobě, která splňuje v tomto zákoně stanovené zákonné podmínky, 
bylo odpíráno právo na vydání spoluvlastnického podílu na pozemku jen proto, že 
tento spoluvlastnický podíl byl vydán jiné osobě podle jiného restitučního 
zákona“, v tomto rozhodnutí nevyslovil, a kromě toho tento poukaz odvolacího 
soudu zcela pominul skutkové závěry učiněné soudem prvního stupně.

Městský soud v Praze poté rozsudkem ze dne 11. 5. 2017, č. j. 24 Co 
202/2013-600, rozsudek soudu prvního stupně „ve výroku I. bod 1. písm. c)“ 
zrušil a řízení o žalobě v tomto rozsahu zastavil (výrok I.) a „ve zbývající 
části výroku I. body 1. a 2.“ a ve výrocích II. až VII. jej zrušil a věc mu 
vrátil k dalšímu řízení (výrok II.). Odvolací soud především poukázal na to, že 
je sice správný názor dovolacího soudu, že Ústavní soud v usnesení ze dne 6. 
12. 2012, sp. zn. II. ÚS 1197/11, nevyslovil závěr, že „je proti smyslu zákona 
o půdě, aby oprávněné osobě, která splňuje v tomto zákoně stanovené zákonné 
podmínky, bylo odpíráno právo na vydání spoluvlastnického podílu na pozemku jen 
proto, že tento spoluvlastnický podíl byl vydán jiné osobě podle jiného 
restitučního zákona“, že však jde o názor Městského soudu v Praze, který byl 
Ústavním soudem v tomto usnesení akceptován, když upozornil na to, že „odvolací 
soud označil za významnou skutečnost, že soudy se v řízení, jehož předmětem 
byla otázka platnosti dohody o vydání věci osobám, odvozujícím své oprávnění od 
původního vlastníka, nezabývaly tím, že dohodou byl těmto osobám nesprávně 
vydán i spoluvlastnický podíl na pozemcích náležející oprávněné osobě jako 
původní spoluvlastnici a tak se jim dostalo více, nežli činil podíl jejich 
právního předchůdce (jednalo se o dohody uzavřené podle zákona č. 87/1991 
Sb.)“, přičemž „podle názoru Ústavního soudu bylo za takové situace namístě 
nárok žalobkyně jako oprávněné osoby řešit podle zákona o půdě“. V tomto 
případě podle odvolacího soudu nastala stejná situace a „proto na uvedeném 
právním názoru trvá“. Dále dovodil, že soud v řízení podle části páté o. s. ř. 
není vázán skutečností, že bývalé státní notářství registrovalo dohody o vydání 
nemovitostí podle zákona č. 87/1991 Sb. a že k majetku, který byl vydán 
účastníkovi 1) podle tohoto zákona, byl z jedné čtvrtiny oprávněn žalobce, když 
nárok dle zákona o půdě uplatnili oba; proto musí žalobce obdržet vše, co 
odpovídalo jeho nároku uplatněnému podle zákona o půdě, neboť musí být 
respektováno jeho legitimní očekávání. Uplatnil-li tedy žalobce nárok podle 
zákona o půdě, má právo na to, aby pozemkový úřad (resp. soud v řízení o žalobě 
podle části páté o. s. ř.) posoudil, zda nárok je oprávněný. Tento závěr platí 
bez zřetele na to, že jiná oprávněná osoba uplatnila restituční nárok podle 
zákona č. 87/1991 Sb. k týmž nemovitostem a ty jí byly vydány na základě dohod 
uzavřených s povinnou osobou. Podle stanoviska Nejvyššího soudu zaujatého v 
rozhodnutí sp. zn. 28 Cdo 147/2009 sice nelze za neplatné označit vydání 
zemědělských pozemků podle zákona č. 87/1991 Sb., pokud byl naplněn cíl zákona 
o půdě a oprávněné osobě byl vydán majetek, na jehož vydání měla nárok dle 
zákona o půdě (srov. R 34/1993), avšak tento rozšiřující výklad nemůže podle 
odvolacího soudu vést k závěrům, že takto lze posuzovat vydání majetku, na nějž 
podle zákona, který měl být na danou věc použit, měly nárok jiné oprávněné 
osoby. Bylo-li tedy v daném případě namístě posuzovat nároky oprávněných osob 
podle zákona o půdě a podle tohoto zákona byl vedle účastníka 1) oprávněnou 
osobou též žalobce, nelze přijmout závěr, že vydání zemědělského majetku pouze 
účastníkovi 1) naplňuje cíl tohoto zákona, neboť „ve výsledku je nutné, aby 
byly uspokojeny restituční nároky všech oprávněných tak, aby odpovídaly 
zákonu“. K námitce účastníka 1), že mezi ním a žalobcem došlo dohodou ke 
vzájemnému vyrovnání, odvolací soud podotkl, že „taková skutečnost nemůže být 
zohledněna v restitučním řízení“, a že „dohody mezi oprávněnými byly předčasné, 
neboť bylo namístě vyčkat na výsledek restitučního řízení dle zákona o půdě“.

Proti výroku II. rozsudku odvolacího soudu podal účastník 1) dovolání, jehož 
přípustnost opírá o § 237 o. s. ř., neboť má za to, že rozhodnutí odvolacího 
soudu v tomto výroku závisí jednak na vyřešení otázky procesního práva, „zda 
(aniž by se jakkoli změnil skutkový stav a aniž by byly provedeny jakékoli 
důkazy, jen účastníci zopakovali při jednání odvolacího soudu svá stanoviska, 
takže skutkový stav je stále stejný) je odvolací soud vázán právním názorem 
dovolacího soudu nebo zda může právní argumentací zdůvodnit svůj nesouhlas se 
závěry rozhodnutí dovolacího soudu a rozhodnout podle svého odlišně od názoru 
dovolacího soudu“, a dále otázky hmotného práva, „zda v případě, kdy ke dni 
účinnosti zákona o půdě byly sporné nemovitosti v držení povinné osoby Sady, 
lesy a zahradnictví Praha, státní podnik v likvidaci, zatímco ke dni rozhodnutí 
pozemkového úřadu již byly převedeny na jiné restituenty, stalo se tak 
protiprávně (neboť nebylo akceptováno blokační ustanovení § 5 odst. 3 zákona o 
půdě)“, při jejichž řešení se odvolací soud odchýlil od ustálené rozhodovací 
praxe dovolacího soudu. Dovolatel uplatnil dovolací důvod nesprávného právního 
posouzení věci odvolacím soudem a k jím formulovaným otázkám uvedl, že „si je 
vědom toho, že na druhou otázku odpověděl dovolací soud právě v této věci“, a 
že „podle výslovné právní úpravy v o. s. ř. je odvolací soud vázán právním 
názorem dovolacího soudu vyloženým v jeho zrušujícím rozhodnutí“. Namítá, že 
ačkoli dovolací soud ve svém zrušujícím usnesení nesouhlasil s poukazem 
odvolacího soudu na usnesení Ústavního soudu ze dne 6. 12. 2012, sp. zn. II. ÚS 
1197/2011, odvolací soud přesto na svém právním názoru trval, čímž porušil 
povinnost stanovenou v § 243g odst. 1 ve spojení s § 226 odst. 1 o. s. ř. 
Odvolací soud, jehož rozhodnutí bylo dovolacím soudem zrušeno, však dle názoru 
dovolatele nemůže argumentovat tím, že dovolací soud nesprávně vyložil usnesení 
Ústavního soudu, a dovozovat z toho, že nemusí zrušující rozhodnutí respektovat 
a být jím vázán. Takový postup představuje závažné porušení ústavního principu 
právní jistoty a libovůli při rozhodování (jen od 1. 1. 2017 Nejvyšší soud v 67 
rozhodnutích konstatoval, že odvolací soud je vázán jeho právním názorem - 
např. v rozhodnutích sp. zn. 30 Cdo 845/2015, sp. zn. 23 Cdo 3196/2016, sp. zn. 
22 Cdo 648/2017 nebo sp. zn. 22 Cdo 928/2017). Stejně tak je tomu i se závěrem, 
že blokační ustanovení zákona o půdě nebrání jen běžným převodům, ale i 
restituci; že je tento závěr nesprávný, vyložil dovolací soud právě v 
předchozím zrušujícím usnesení v této věci. Dovolatel navrhl, aby dovolací soud 
rozsudek odvolacího soudu ve výroku II. zrušil.

Žalobce v písemném vyjádření k dovolání navrhl, aby bylo odmítnuto, případně 
zamítnuto, neboť odvolací soud věc po právní stránce posoudil správně a v 
souladu s konstantní judikaturou dovolacího soudu a Ústavního soudu, 
mezinárodními smlouvami, jimiž je Česká republika vázána, Listinou základních 
práv a svobod a Dodatkového protokolu k ní. Poukázal rovněž na to, že dovolací 
soud v předchozím zrušujícím usnesení primárně řešil otázku účastenství v 
řízení a že ostatními otázkami se zabýval jen okrajově a neřešil otázku 
platnosti dohod o vydání nemovitostí, které uzavřeli účastníci 1) a 2), a to 
aniž by žalobce byl jejich účastníkem a „aniž by byl jakkoli kompenzován“. 
Nelze tudíž tvrdit, že se odvolací soud neřídil závazným právním názorem 
dovolacího soudu vysloveným v jeho předchozím zrušujícím usnesení.

Účastník 2) se plně ztotožnil s obsahem a důvody dovolání podaného účastníkem 
1) a shodně s ním navrhl, aby dovolací soud rozsudek odvolacího soudu ve výroku 
II. zrušil.

Nejvyšší soud České republiky jako soud dovolací (§ 10a občanského soudního 
řádu) dovolání účastníka 1) projednal a rozhodl o něm podle zákona č. 99/1963 
Sb., občanský soudní řád, ve znění účinném od 1. 1. 2013 do 31. 12. 2013 (srov. 
část první, čl. II, bod 7. zákona č. 404/2012 Sb. a část první, čl. II, bod 2. 
zákona č. 293/2013 Sb.) - dále jen „o. s. ř.“. Po zjištění, že dovolání proti 
pravomocnému výroku rozsudku odvolacího soudu, kterým bylo odvolací řízení 
skončeno, bylo podáno oprávněnou osobou, zastoupenou advokátem (§ 241 odst. 1 a 
4 o. s. ř.), ve lhůtě uvedené v § 240 odst. 1 o. s. ř., se nejprve zabýval 
otázkou jeho přípustnosti.

Není-li stanoveno jinak, je dovolání přípustné proti každému rozhodnutí 
odvolacího soudu, kterým se odvolací řízení končí, jestliže napadené rozhodnutí 
závisí na vyřešení otázky hmotného nebo procesního práva, při jejímž řešení se 
odvolací soud odchýlil od ustálené rozhodovací praxe dovolacího soudu nebo 
která v rozhodování dovolacího soudu dosud nebyla vyřešena nebo je dovolacím 
soudem rozhodována rozdílně anebo má-li být dovolacím soudem vyřešená právní 
otázka posouzena jinak (§ 237 o. s. ř.).

Dovolatel vytýká odvolacímu soudu, že při svém rozhodnutí nerespektoval závazný 
právní názor vyslovený v předchozím zrušujícím usnesení dovolacího soudu. 

Z tohoto důvodu jsou dovolací námitky účastníka 1) proti výroku II. rozsudku 
odvolacího soudu zčásti opodstatněné, neboť v důsledku skutečnosti, že odvolací 
soud při svém rozhodnutí v tomto rozsahu nerespektoval závazný právní názor 
dovolacího soudu vyjádřený v jeho zrušujícím usnesení, podle nějž nebyl namístě 
poukaz odvolacího soudu na usnesení Ústavního soudu ze dne 6. 12. 2012, sp. zn. 
II. ÚS 1197/11, jelikož jím byly zcela pominuty skutkové závěry soudu prvního 
stupně, dospěl odvolací soud v tomto dovoláním napadeném výroku k nesprávným 
právním závěrům; dovolání je proto - v dále uvedeném rozsahu - přípustné a 
důvodné.

Podle § 243g odst. 1 věty první o. s. ř. jestliže dovolací soud zruší 
rozhodnutí odvolacího soudu (rozhodnutí soudu prvního stupně), jedná dále o 
věci soud, jemuž byla věc vrácena nebo postoupena k dalšímu řízení; ustanovení 
§ 226 zde platí obdobně. Ustanovení § 226 odst. 1 o. s. ř. stanoví, že bylo-li 
rozhodnutí zrušeno a byla-li věc vrácena k dalšímu řízení, je soud prvního 
stupně vázán právním názorem odvolacího soudu.

V posuzované věci dospěl soud prvního stupně k závěru, že dohody o vydání 
nemovitostí (resp. jejich ideálních podílů) ze dne 17. 3. 1992, ze dne 5. 8. 
1992, ze dne 8. 9. 1992, ze dne 1. 12. 1992, ze dne 15. 9. 1992 a ze dne 22. 6. 
1992 uzavřené podle § 5 odst. 3 zákona č. 87/1991 Sb. mezi účastníky 1) a 2) a 
registrované Státním notářstvím pro Prahu 6, jsou platnými právními úkony, 
přičemž v tomto ohledu odkázal na usnesení Nejvyššího soudu ze dne 13. 4. 2006, 
sp. zn. 28 Cdo 2342/2005, jímž bylo odmítnuto dovolání žalobce proti rozsudku 
Městského soudu v Praze ze dne 4. 5. 2005, sp. zn. 19 Co 543/2004, jímž byl 
potvrzen rozsudek Obvodního soudu pro Prahu 6 ze dne 28. 7. 2004, č. j. 10 C 
98/2003-371, kterým byla zamítnuta žaloba žalobce, jíž se po žalovaném 
[účastníkovi 1)] domáhal vydání podílů pozemků, které jsou zčásti předmětem i 
tohoto řízení v kat. území V., a dále id. 1/4 vyjmenovaných parcel v kat. území 
V..

V citovaném usnesení ze dne 13. 4. 2006, sp. zn. 28 Cdo 2342/2005, Nejvyšší 
soud dospěl k závěru, že v řízení před soudy obou stupňů nebylo zjištěno nic, 
co by přesvědčivě dokládalo, že by dohody uzavřené mezi J. S. a povinnou osobou 
o vydání nemovitých věcí, o něž v tomto řízení šlo (nacházejících se v kat. 
území V.), byly neplatné, přičemž nepřisvědčil ani názoru žalobce, že tyto 
dohody uzavřené podle zákona č. 87/1991 Sb. jsou neplatné proto, že při jejich 
uzavření tu byl údajně rozpor s § 1 odst. 4 tohoto zákona.

Ústavní stížnost proti usnesení Nejvyššího soudu ze dne 13. 4. 2006, sp. zn. 28 
Cdo 2342/2005, podanou žalobcem Ústavní soud odmítl usnesením ze dne 25. 7. 
2006, sp. zn. II. ÚS 401/06, v němž mimo jiné uvedl: „Ústavní soud (však) 
považuje za nutné zdůraznit, že daná věc je navíc skutkově specifická v tom, že 
to byl sám stěžovatel, který uzavřel se svým bratrem jakožto oprávněnou osobou 
dohodu, v níž souhlasil s vydáním nemovitostí v restituci, a tedy 
konstituováním vlastnického práva k nemovitostem pouze ve prospěch svého 
bratra. Tento projev vůle, který ostatně stěžovatel nezpochybnil, měl mít podle 
Ústavního soudu přednost před nároky, které by jinak vyplývaly ze zákona č. 
87/1991 Sb. Jinak řečeno, bez ohledu na to, zda stěžovatel splňoval či 
nesplňoval podmínky toho, aby mohl být považován za oprávněnou osobu, a v jaké 
době (již před nálezem Ústavního soudu, kterým byla zrušena podmínka trvalého 
pobytu, či po něm), je zde ničím nedotčený autonomní projev vůle stěžovatele, 
kterým se vzdal svého potenciálního restitučního nároku ve prospěch svého 
bratra s tím, že bude mít nárok na ekvivalentní peněžité plnění. Již z tohoto 
důvodu byla žaloba stěžovatele na vydání nemovitostí konstruovaná podle § 5 
odst. 5 zákona č. 87/1991 Sb., o mimosoudních rehabilitacích, ve znění 
pozdějších předpisů, bezpředmětná a neúčelná. To ostatně - jak Ústavní soud 
zjistil z odůvodnění usnesení Nejvyššího soudu ČR - připustil v řízení před 
obecnými soudy sám stěžovatel, který žalobu na vydání podal toliko z 
opatrnosti. V tomto směru se Ústavní soud ztotožňuje se závěrem Obvodního soudu 
pro Prahu 6, že za takové situace je žaloba výkonem práva v rozporu s dobrými 
mravy, resp. šikanózním uplatňováním tvrzeného práva, které ani nemůže požívat 
ústavněprávní ochrany. Úvahy všech obecných soudů, které se zabývaly posouzením 
nároku na vydání nemovitostí podle zákona č. 87/1991 Sb. (zejména otázky, zda 
je stěžovatel oprávněnou osobou a kdy mohl restituční nárok uplatnit), považuje 
Ústavní soud v daném kontextu za zcela irelevantní. Tato skutečnost však ještě 
nemůže vést k závěru, že by rozhodnutí obecných soudů (obsahující irelevantní 
právní úvahy) byla rozhodnutími porušujícími základní práva stěžovatele, tedy 
zejména právo na spravedlivý proces“. Pokud stěžovatel v ústavní stížnosti 
zdůraznil, že žalobě na peněžité plnění brání již pravomocný výrok rozsudku 
Obvodního soudu pro Prahu 6 ze dne 17. 4. 2000, č. j. 10 C 247/97-67, který byl 
potvrzen rozsudkem Městského soudu v Praze ze dne 25. 10. 2000, č. j. 19 Co 
418/2000-100, Ústavní soud k tomu uvedl, že…„bylo na stěžovateli, aby proti 
tehdejšímu zamítavému výroku uplatnil procesní prostředky, které mu zákon k 
ochraně práva poskytoval, tedy například i ústavní stížnost. Stěžovatel tak 
zjevně tehdy neučinil, a pokud se teprve nyní dovolává ochrany svých práv stran 
tohoto výroku rozhodnutí obecných soudů, je taková námitka opožděná. Nicméně 
Ústavní soud se domnívá, že za titul pro peněžité plnění nelze v případě 
stěžovatele vzhledem ke shora uvedené dohodě mezi stěžovatelem a jeho bratrem 
považovat nemožnost vydání nemovitostí podle § 5 odst. 5 zákona č. 87/1991 Sb. 
z důvodu jejich zcizení, jak v minulosti dovozovala judikatura obecných soudů 
(srov. rozsudek Nejvyššího soudu sp. zn. 28 Cdo 434/2000), nýbrž závazek 
obsažený právě v této dohodě“.

Ačkoliv soud prvního stupně v dané věci provedeným dokazováním zjistil (stejně 
tak, jak to bylo zjištěno v řízení vedeném u Městského soudu v Praze pod sp. 
zn. 19 Co 418/2000, i v řízení vedeném u Obvodního soudu pro Prahu 6 pod sp. 
zn. 10 C 98/2003), že žalobce a účastník 1) uzavřeli dne 30. 1. 1992, dne 16. 
6. 1992 a dne 17. 2. 1993 dohody, jimiž bylo ujednáno, že účastník 1) po 
prodeji nemovitostí získaných v restituci za reálnou prodejní cenu a po 
odečtení výdajů spojených s provozem a prodejem nemovitostí rozdělí čistou 
kupní cenu na dva díly, a že účastník 1) podle těchto dohod plnil, pak je 
jednoznačné, že v dané věci nenastala stejná situace, kterou Ústavní soud řešil 
v usnesení ze dne 6. 12. 2012, sp. zn. II. ÚS 1197/11, v němž citoval právní 
názor obsažený v předchozím zrušujícím rozsudku Městského soudu v Praze ze dne 
27. 11. 2006 a v němž „za významnou skutečnost též označil, že soudy se v 
řízení, jehož předmětem byla otázka platnosti dohody o vydání věci osobám, 
odvozujícím své oprávnění od původního vlastníka, nezabývaly tím, že zmíněnou 
dohodou byl těmto osobám nesprávně vydán i spoluvlastnický podíl na pozemcích 
náležejících žalobkyni coby původnímu spoluvlastníku, a že se jim tak dostalo 
více, než činil podíl jejich právního předchůdce“. Právě naopak se v dané 
restituční věci obdobně uplatní právní názory vyslovené v citovaném usnesení 
Ústavního soudu ze dne 25. 7. 2006, sp. zn. II. ÚS 401/06 [ve věci žalobce a 
žalovaného - v daném případě účastníka 1)].

Dovolací soud proto znovu opakuje, že vzhledem k uvedeným skutkovým zjištěním 
soudu prvního stupně v dané věci není správný poukaz odvolacího soudu na shora 
citovanou větu uvedenou v usnesení Ústavního soudu ze dne 6. 12. 2012, sp. zn. 
II. ÚS 1197/11, kterou Ústavní soud jen připomněl z jeho dřívějšího zrušujícího 
rozsudku ze dne 27. 11. 2006 ve věci jiných účastníků řízení; z toho pak 
logicky vyplývá, že správné nejsou ani jeho závěry, že „žalobce musí obdržet 
vše, co odpovídalo jeho nároku uplatněnému podle zákona o půdě, neboť musí být 
respektováno jeho legitimní očekávání“, že uplatnil-li nárok podle zákona o 
půdě, „má právo na to, aby pozemkový úřad (resp. soud v řízení o žalobě podle 
části páté o. s. ř.) posoudil, zda nárok je oprávněný“, což „platí bez zřetele 
na to, že jiná oprávněná osoba uplatnila restituční nárok podle zákona č. 
87/1991 Sb. k týmž nemovitostem a ty jí byly vydány na základě dohod uzavřených 
s povinnou osobou“, a že „bylo-li v daném případě namístě posuzovat nároky 
oprávněných osob podle zákona o půdě a podle tohoto zákona byl vedle účastníka 
1) oprávněnou osobou též žalobce, nelze přijmout závěr, že vydání zemědělského 
majetku pouze účastníkovi 1) naplňuje cíl tohoto zákona“, neboť „ve výsledku je 
nutné, aby byly uspokojeny restituční nároky všech oprávněných tak, aby 
odpovídaly zákonu“. Nesprávný je taktéž názor odvolacího soudu, že v 
restitučním řízení nemůže být zohledněna účastníkem 1) namítaná okolnost, že 
mezi ním a žalobcem došlo dohodou ke vzájemnému vyrovnání, z toho důvodu, že 
„dohody mezi oprávněnými byly předčasné, neboť bylo namístě vyčkat na výsledek 
restitučního řízení dle zákona o půdě“.

Druhou otázku formulovanou dovolatelem nebylo již zapotřebí řešit, neboť se k 
ní dovolací soud vyjádřil již v předchozím zrušujícím usnesení [navíc její 
řešení je irelevantní vzhledem k dohodám, které žalobce uzavřel s účastníkem 
1)].

Protože odvolací soud při svém rozhodnutí nerespektoval závazný právní názor 
dovolacího soudu vyslovený v jeho předchozím zrušujícím usnesení ze dne 26. 10. 
2016, č. j. 28 Cdo 2044/2015-576, a v důsledku tohoto jeho pochybení spočívá 
jeho rozhodnutí v napadeném výroku II. na nesprávném právním posouzení věci (§ 
241a odst. 1 o. s. ř.), Nejvyšší soud, aniž ve věci nařizoval jednání (§ 243a 
odst. 1 věta první o. s. ř.), rozsudek odvolacího soudu v napadeném výroku II. 
zrušil (§ 243e odst. 1 o. s. ř.) a věc v tomto rozsahu vrátil odvolacímu soudu 
k dalšímu řízení (§ 243e odst. 2 věta první o. s. ř.).

Podle § 223 o. s. ř. platí, že odvolací soud rozhoduje rozsudkem, jestliže 
potvrzuje (§ 219) nebo mění rozsudek podle § 220 odst. 1; jinak rozhoduje 
usnesením. Vzhledem k tomu, že odvolací soud (nesprávně) rozhodl v dané věci 
formou rozsudku, ačkolivměl rozhodnout formou usnesení, rozhodl dovolací soud v 
souladu s § 243f odst. 4 o. s. ř. rozsudkem.

Právní názor Nejvyššího soudu vyslovený v tomto rozsudku je pro odvolací soud v 
dalším řízení závazný (§ 243g odst. 1 část věty první za středníkem, § 226 o. 
s. ř.).

V novém rozhodnutí odvolací soud rozhodne o náhradě nákladů řízení včetně 
nákladů dovolacího řízení (§ 243g odst. 1 věta druhá o. s. ř.).

Proti tomuto rozsudku není opravný prostředek přípustný.


V Brně dne 28. března 2018


JUDr. Olga Puškinová
   předsedkyně senátu




