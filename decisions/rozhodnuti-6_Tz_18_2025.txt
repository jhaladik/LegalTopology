Soud: Nejvyšší soud

Spisová značka: 6 Tz 18/2025

Datum rozhodnutí: 30.04.2025

Typ rozhodnutí: ROZSUDEK


Heslo: Krádež, Potrestání jako znak trestného činu, Stížnost pro porušení zákona

Dotčené předpisy: § 205 odst. 2 tr. zákoníku

Kategorie rozhodnutí: C




6 Tz 18/2025-131 



ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud projednal v neveřejném zasedání konaném dne 30. 4. 2025 v senátě 
složeném z předsedy senátu JUDr. Ivo Kouřila a soudců Mgr. Pavla Götha a JUDr. 
Vladimíra Veselého stížnost pro porušení zákona, kterou podal ministr 
spravedlnosti České republiky ve prospěch obviněného P. T., t. č. ve výkonu 
trestu odnětí svobody v jiné trestní věci ve Věznici Bělušice, proti 
pravomocnému rozsudku Obvodního soudu pro Prahu 1 ze dne 14. 2. 2024, č. j. 44 
T 17/2024-38, a rozhodl  takto:


I.	Podle § 268 odst. 2 tr. ř. se vyslovuje, že rozsudkem Obvodního soudu 
pro Prahu 1 ze dne 14. 2. 2024, č. j. 44 T 17/2024-38, pravomocným ve spojení s 
usnesením Městského soudu v Praze ze dne 26. 3. 2024, č. j. 67 To 78/2024-57, 
byl porušen zákon v neprospěch obviněného P. T. v ustanovení § 205 odst. 2 tr. 
zákoníku a v řízení tomuto rozsudku předcházejícím v ustanovení § 206c odst. 4 
tr. ř.

II.	Podle § 269 odst. 2 tr. ř. se zrušují rozsudek Obvodního soudu pro 
Prahu 1 ze dne 14. 2. 2024, č. j. 44 T 17/2024-38, usnesení Městského soudu v 
Praze ze dne 26. 3. 2024, č. j. 67 To 78/2024-57, a z řízení jim 
předcházejícího usnesení o přijetí prohlášení viny podle § 206c odst. 4 tr. ř. 
Zrušují se také všechna další rozhodnutí na zrušená rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

III.	Podle § 270 odst. 1 tr. ř. se Obvodnímu soudu pro Prahu 1 přikazuje
, aby věc v potřebném rozsahu znovu projednal a rozhodl.


Odůvodnění:

I. Dosavadní průběh řízení

1.	Rozsudkem Obvodního soudu pro Prahu 1 ze dne 14. 2. 2024, č. j. 44 T 
17/2024-38, který nabyl právní moci dne 26. 3. 2024 (uvedeného dne vzal státní 
zástupce zpět své odvolání podané proti výroku o trestu, což vzal předseda 
senátu odvolacího soudu na vědomí usnesením z téhož dne č. j. 67 To 
78/2024-57), byl obviněný P. T., nar. XY, uznán vinným přečinem krádeže podle § 
205 odst. 2 tr. zákoníku, za což byl odsouzen k trestu obecně prospěšných prací 
ve výměře 250 hodin.

2.	Uvedeného přečinu se obviněný podle zjištění soudu dopustil tím, že

dne 12. 2. 2024 v době kolem 19:05 hod. v Praze XY, XY XY, v prodejně Lidl, 
odebral z volného výběru 1 aku vrtačku zn. Parkside v hodnotě 1.499, - Kč, 
kterou držel v ruce, a s takto drženou aku vrtačkou prošel prostorem pokladen a 
bezpečnostních rámů, aniž by za uvedené zboží zaplatil, načež byl u východu z 
prodejny zadržen ostrahou, jednal takto v úmyslu zde odcizit předmětné zboží, a 
tím provozovateli prodejny způsobit škodu, a svým jednáním způsobil pošk. spol. 
Lidl Česká republika, s. r. o., IČ: 26178541, se sídlem Nárožní 1359/11, Praha 
5, škodu ve výši 1.499,- Kč, a takto jednal přestože věděl, že byl rozsudkem 
Okresního soudu v Mostě sp. zn. 7 Tm 9/2023 ze dne 15. 5. 2023, pravomocným dne 
27. 6. 2023, uznán vinným m.j. proviněním krádeže podle § 205 odst. 1 písm. a) 
tr. zákoníku a bylo mu uloženo souhrnné trestní opatření odnětí svobody ve 
výměře 6 měsíců nepodmíněně, se zařazením k výkonu trestu do věznice pro 
mladistvé, kdy jim byl současně zrušen výrok o trestním opatření z rozsudku 
Okresního soudu v Lounech, sp. zn. 4 Tm 11/2023 ze dne 16. 11. 2022, 
pravomocného dne 6. 2. 2023, přičemž uvedené souhrnné trestní opatření odnětí 
svobody vykonal dne 1. 2. 2024.

II. Stížnost pro porušení zákona a vyjádření k ní

3.	Proti citovanému rozsudku podal ministr spravedlnosti (dále též 
„stěžovatel“) ve prospěch obviněného stížnost pro porušení zákona (dále též jen 
„stížnost“). Podle něj byl napadeným rozsudkem porušen zákon v ustanovení § 205 
odst. 2 tr. zákoníku a § 35 odst. 1 z. s. m. v neprospěch obviněného. 
Stěžovatel poukázal na relevantní právní úpravu a uvedl, že s právním 
posouzením skutku soudem prvního stupně nesouhlasí. Na předmětný skutek nelze 
nahlížet jako na recidivu uvedenou v ustanovení § 205 odst. 2 tr. zákoníku. 
Odsouzení tehdy mladistvého obviněného za provinění z rozsudku Okresního soudu 
v Mostě ze dne 15. 5. 2023, sp. zn. 7 Tm 9/2023, bylo totiž již před spácháním 
předmětného skutku ve smyslu citovaného § 35 odst. 1 z. s. m. zahlazeno. Jak 
vyplývá z provedených důkazů, obviněný se výše popsané krádeže dopustil dne 12. 
2. 2024. Stalo se tak tedy až poté, co dne 1. 2. 2024 vykonal souhrnné trestní 
opatření odnětí svobody z rozsudku Okresního soudu v Mostě ze dne 15. 5. 2023, 
sp. zn. 7 Tm 9/2023. V naznačené spojitosti lze odkázat zejména na příslušný 
opis z rejstříku trestů, který měly orgány činné v trestním řízení v k 
dispozici.

4.	Z výše uvedeného je podle stěžovatele zřejmé, že v daném případě 
nemělo dojít k uznání obviněného vinným přečinem krádeže podle § 205 odst. 2 
tr. zákoníku. Odsouzení, od kterého Obvodní soud pro Prahu 1 odvíjel svůj závěr 
o naplnění znaku recidivy uvedeného v § 205 odst. 2 tr. zákoníku, bylo v době 
zahájení zkráceného přípravného řízení, a tím pádem i vydání napadeného 
rozsudku již zahlazeno. Pokud se jedná o alternativu předchozího potrestání, v 
daném případě v podobě výkonu trestu odnětí svobody dne 1. 2. 2024, tuto nelze 
od samotného odsouzení oddělovat již z logiky věci, neboť právě výkon trestu je 
podmínkou pro zahlazení odsouzení. Na druhé straně předpokladem a rámcem pro 
výkon trestu „potrestání“ ve smyslu § 205 odst. 2 tr. zákoníku je právě 
předchozí odsouzení. Tam, kde takový rámec v důsledku zahlazení absentuje, 
nemohou dále přežívat ani účinky potrestání, od kterých se odvíjí trestnost 
podle § 205 odst. 2 tr. zákoníku. Jinak řečeno, tam kde se na potrestaného 
pachatele trestné činnosti nahlíží jako by nebyl odsouzen, musí se na něj 
nahlížet i tak, jako by nebyl potrestán.

5.	Uvedené plně reflektuje jak respektovaná komentářová literatura, tak 
judikatura, podle kterých se „potrestáním“ rozumí předchozí trestní postih, kdy 
pachatel byl nejenom odsouzen, ale kdy alespoň zčásti vykonal uložený trest, 
pokud výkon trestu nemá za následek to, že se na něho hledí, jako kdyby 
odsouzen nebyl. [ŠÁMAL, Pavel. § 205 (Krádež). In: ŠÁMAL, Pavel a kol. Trestní 
zákoník. 3. vydání. Praha: C. H. Beck, 2023, s. 2559, marg. č. 20.]

6.	Ze shora uvedeného je zřejmé, že rozsudkem Obvodního soudu pro Prahu 
1 ze dne 14. 2. 2024, č. j. 44 T 17/2024-38, byl v důsledku nesprávného 
právního posouzení porušen zákon v neprospěch obviněného P. T. v ustanovení § 
205 odst. 2 tr. zákoníku a § 35 odst. 1 z. s. m., v důsledku čehož bylo k 
předmětnému skutku přihlíženo jako k recidivě. Jelikož obviněný svým jednáním 
nezpůsobil na cizím majetku škodu, která by přesahovala 10 000 Kč a chybí zde 
závažnější okolnost, bylo možné jeho jednání posoudit pouze jako přestupek. Z 
těchto důvodů nebylo možné obviněného uznat vinným a uložit mu trest v trestním 
řízení.

7.	Ministr spravedlnosti proto za současného vyslovení souhlasu s 
konáním neveřejného zasedání závěrem navrhl, aby Nejvyšší soud
·	podle § 268 odst. 2 tr. ř. vyslovil, že rozsudkem Obvodního soudu pro 
Prahu 1 ze dne 14. 2. 2024, č. j. 44 T 17/2024-38, byl v neprospěch obviněného 
porušen zákon v ustanovení § 205 odst. 2 tr. zákoníku a § 35 odst. 1 z. s. m., 
·	podle § 269 odst. 2 tr. ř. zrušil rozsudek Obvodního soudu pro Prahu 1 
ze dne 14. 2. 2024, č. j. 44 T 17/2024-38, v celém rozsahu, jakož i další 
rozhodnutí na zrušené rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu a
·	podle § 270 odst. 1 tr. ř. přikázal Obvodnímu soudu pro Prahu 1, aby 
věc v potřebném rozsahu znovu projednal a rozhodl, případně postupoval podle § 
271 odst. 1 tr. ř.

8.	Státní zástupce Nejvyššího státního zastupitelství ve svém vyjádření 
ke stížnosti pro porušení zákona ze dne 14. 1. 2025 uvedl, že se s touto 
stížností ztotožňuje a učinil návrh na rozhodnutí Nejvyššího soudu shodný se 
stěžovatelem. Zároveň vyjádřil souhlas s rozhodnutím v neveřejném zasedání.

9.	Obviněný ani jemu ustanovený obhájce se ke stížnosti pro porušení 
zákona nevyjádřili.

III. Důvodnost stížnosti pro porušení zákona

10.	Nejvyšší soud přezkoumal podle § 267 odst. 3 tr. ř. zákonnost a 
odůvodněnost rozhodnutí, proti němuž byla stížnost pro porušení zákona podána, 
v rozsahu a z důvodů v ní uvedených, jakož i řízení napadeným rozhodnutím 
předcházející, a shledal, že zákon byl ve vytýkaném směru napadeným rozsudkem 
soudu skutečně v neprospěch obviněného porušen.

11.	Přečinu krádeže podle § 205 odst. 2 tr. zákoníku se dopustí ten, kdo 
si přisvojí cizí věc tím, že se jí zmocní, a byl za takový čin v posledních 
třech letech odsouzen nebo potrestán. Znakem „byl za čin uvedený v odstavci 1 
odsouzen“ se rozumí speciální recidiva pachatele. Odsouzením nebo potrestáním 
za takový trestný čin se rozumí odsouzení nebo potrestání především za trestný 
čin krádeže podle § 205 tr. zákoníku, nebo za obdobný trestný čin, kterým je i 
trestný čin loupeže. Termín odsouzení vyjadřuje skutečnost, že odsuzující 
rozsudek nabyl právní moci. Ohledně odsouzení, které zakládá zpětnost, se 
vyžaduje, aby toto v době rozhodování o vině pachatele právně existovalo, což 
znamená, že uvedený zákonný znak není naplněn, pokud se v době rozhodování 
soudu na pachatele hledí, jako kdyby odsouzen nebyl (např. § 35 odst. 1 z. s. 
m.). Potrestáním se rozumí předchozí trestní postih, kdy pachatel byl nejenom 
odsouzen, ale kdy alespoň zčásti vykonal uložený trest, pokud výkon trestu nemá 
za následek to, že se na něho hledí, jako kdyby odsouzen nebyl (např. § 35 
odst. 1 z. s. m.).

12.	Soud prvního stupně při vyslovení viny obviněného přečinem krádeže 
podle § 205 odst. 2 tr. zákoníku (resp. i předtím při přijetí prohlášení viny 
obviněného – viz dále) zjevně pochybil. Z výroku jeho rozsudku vyplývá, že 
nerespektoval právě zákonnou fikci neodsouzení vyplývající z § 35 odst. 1 z. s. 
m., která v předmětné věci znemožnila naplnění znaku zpětnosti, tj. odsouzení 
či potrestání v posledních třech letech před spácháním posuzovaného skutku. 
Podle odkazovaného ustanovení se totiž [n]a mladistvého, kterému bylo uloženo 
[…] trestní opatření odnětí svobody v délce nepřevyšující jeden rok, hledí jako 
by nebyl odsouzen, jakmile bylo vykonáno […].

13.	Z opisu z evidence Rejstříku trestů, který měl soud k dispozici (č. 
l. 12, bod 6. jeho rozsudku) vyplynulo, že obviněný souhrnné nepodmíněné 
trestní opatření odnětí svobody ve výši šesti měsíců uložené mu rozsudkem 
Okresního soudu v Mostě dne 15. 5. 2023, sp. zn. 7 Tm 9/2023, vykonal již dne 
1. 2. 2024. Nyní posuzovaného činu se však dopustil až poté, konkrétně dne 12. 
2. 2024. Fikce neodsouzení tedy nastala ze zákona podle § 35 odst. 1 z. s. m. 
ještě před spácháním posuzovaného činu. Zmíněné trestní opatření totiž bylo 
obviněnému uloženo jako mladistvému, jak ostatně vyplynulo z daného opisu z 
evidence Rejstříku trestů (datum narození obviněného, jeho zařazení do zvláštní 
věznice pro mladistvé, označení trestní sankce jako trestního opatření), 
případně z návrhu na potrestání, v němž bylo uvedeno datum narození obviněného 
a datum uložení i vykonání zmiňovaného trestního opatření, a to ve věznici pro 
mladistvé. Nemohlo tak dojít k naplnění znaku předchozího potrestání, resp. ani 
odsouzení obviněného vyžadovaného zněním § 205 odst. 2 tr. zákoníku.

14.	S ohledem na § 206c odst. 5 tr. ř. soud tudíž neměl přijmout 
prohlášení viny, neboť obviněným akceptovaná právní kvalifikace jeho činu 
uvedená v návrhu na potrestání byla v nesouladu se skutkovým stavem, který na 
podkladě předloženého spisového materiálu mohl soud zjistit (a následně správně 
právně vyhodnotit). Pokud by tak učinil, musel by dospět k poznatku o existenci 
skutečnosti zakládajícím fikci neodsouzení podle § 35 odst. 1 z. s. m. 
vylučující naplnění znaku předchozího potrestání či odsouzení vyžadovaného § 
205 odst. 2 tr. zákoníku.

15.	Jelikož podle skutku popsaného v návrhu na potrestání nemohlo dojít 
k naplnění žádného ze znaků § 205 odst. 1 písm. a) – e) tr. zákoníku, a 
posouzení tohoto skutku jako trestného činu záviselo právě na předchozím 
odsouzení či potrestání obviněného, měl soud buď po nepřijetí prohlášení viny 
podle § 206c odst. 5 tr. ř. provést dokazování k otázce viny obviněného (pokud 
by měl za to, že by v jeho důsledku mohlo vyjít najevo naplnění jiných znaků 
charakterizujících trestný čin krádeže), nebo měl podle § 222 odst. 2 tr. ř. 
postoupit věc orgánu příslušnému rozhodovat o přestupku (pokud by shledal 
možnost takového posouzení daného skutku), případně kdyby k takovému závěru 
nedospěl či měl za to, že o něm již nelze ve správním řízení rozhodnout, měl 
obviněného zprostit návrhu na potrestání podle § 226 písm. b) tr. ř.
IV. Způsob rozhodnutí

16.	Nejvyšší soud shledal, že ministrem spravedlnosti podaná stížnost 
pro porušení zákona je důvodná. S ohledem na shora uvedené podle § 268 odst. 2 
tr. ř. vyslovil, že pravomocným rozsudkem Obvodního soudu pro Prahu 1 ze dne 
14. 2. 2024, č. j. 44 T 17/2024-38, ve spojení s usnesením Městského soudu v 
Praze ze dne 26. 3. 2024, č. j. 67 To 78/2024-57, byl porušen zákon v 
ustanovení § 205 odst. 2 tr. zákoníku a v řízení přecházejícím v ustanovení § 
206c odst. 4 tr. ř. v neprospěch obviněného. Podle § 269 odst. 2 tr. ř. proto 
zrušil jak tento rozsudek (v celém jeho rozsahu) a s ním související usnesení 
předsedy senátu odvolacího soudu o zpětvzetí odvolání státního zástupce na 
vědomí, tak v rozsudku předcházejícím řízení vydané usnesení soudu o přijetí 
prohlášení viny. Zrušil také všechna další rozhodnutí na zrušený rozsudek 
obsahově navazující, pokud vzhledem ke změně, k níž došlo zrušením, pozbyla 
podkladu. V souladu s ustanovením § 270 odst. 1 tr. ř. Nejvyšší soud přikázal 
Obvodnímu soudu pro Prahu 1, o jehož rozhodnutí jde, aby věc v potřebném 
rozsahu znovu projednal a rozhodl. Podle § 270 odst. 4 tr. ř. je uvedený soud 
vázán právním názorem, který ve věci Nejvyšší soud vyslovil.

17.	Zbývá dodat, že Nejvyšší soud nevyslovil porušení zákona v 
ustanovení § 35 odst. 1 z. s. m., a to přesto, že jeho porušení stěžovatel 
namítl. Je sice nespornou skutečností, že pochybení, které vedlo k nezákonnému 
právnímu posouzení skutku, má svoji příčinu v nezohlednění citovaného 
ustanovení soudem, avšak jeho uvedení ve výroku rozsudku Nejvyššího soudu o 
stížnosti pro porušení zákona není odůvodněno. Je tomu tak proto, že vyslovení 
porušení zákona podle § 268 odst. 2 tr. ř. je omezeno na označení těch 
zákonných ustanovení, která byla nesprávně použita. Nikoliv tedy těch, která 
užita nebyla, byť nesprávně [viz přiměřeně ŠÁMAL, Pavel, PÚRY, František. § 268 
(Rozhodnutí o stížnosti pro porušení zákona). In: ŠÁMAL, Pavel a kol. Trestní 
řád. 7. vydání. Praha: C. H. Beck, 2013, s. 3338].

18.	Naproti tomu, jak již plyne z výše uvedeného, Nejvyšší soud vyslovil 
oproti návrhu stěžovatele i porušení zákona v ustanovení § 206c odst. 4 tr. ř., 
neboť toto ustanovení bylo nezákonně použito v řízení předcházejícím vydání 
napadeného rozsudku (při schválení prohlášení viny obviněným). Logickým 
důsledkem pak bylo to, že vyjma zrušení napadeného rozsudku (a též usnesení o 
zpětvzetí odvolání státního zástupce na vědomí), přistoupil Nejvyšší soud podle 
§ 269 odst. 2 tr. ř. i ke zrušení tohoto usnesení, jímž soud prohlášení viny 
schválil. Kasace i toho usnesení byla nezbytná proto, aby soud, jemuž věc byla 
vrácena k novému projednání a rozhodnutí, mohl svůj úkol splnit.

19.	O podané stížnosti rozhodl Nejvyšší soud za splnění podmínek § 274 
odst. 3 písm. a) tr. ř. v neveřejném zasedání.


Poučení:   	Proti tomuto rozhodnutí není opravný prostředek přípustný.


V Brně dne 30. 4. 2025


	JUDr. Ivo Kouřil
	předseda senátu


