Soud: Nejvyšší soud

Spisová značka: 4 Tz 50/2002

Datum rozhodnutí: 17.09.2002

Typ rozhodnutí: ROZSUDEK




4 Tz  50/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 17. 
září 2002 v senátě složeném z předsedy senátu JUDr. Františka Hrabce a soudců 
JUDr. Juraje Malika a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch obviněného F. V., proti 
rozsudku Obvodního soudu pro Prahu 10 ze dne 24. 10. 2001, sp. zn. 2 T 
103/2001, a podle ustanovení § 268 odst. 2, § 269 odst. 2 a § 270 odst. 1 tr. 
ř. rozhodl  t a k t o :

	Pravomocným rozsudkem Obvodního soudu pro Prahu 10 ze dne 24. 10. 2001, 
sp. zn. 2 T 103/2001, a v řízení, které jeho vydání předcházelo, b y l   v 
neprospěch obviněného F. V.   p o r u š e n    z á k o n   v ustanovení § 2 
odst. 5, 6 tr. ř. účinného do    31. 12. 2001.

	Napadený rozsudek  s e   z r u š u j e   ve výroku o trestu. Zrušují se 
také všechna další rozhodnutí na zrušenou část rozhodnutí obsahově navazující, 
pokud vzhledem ke změně, k níž došlo zrušením, pozbyla podkladu.

	Obvodnímu soudu pro Prahu 10  s e   p ř i k a z u j e , aby věc v 
potřebném rozsahu znovu projednal a rozhodl.

Odůvodnění:

Rozsudkem Obvodního soudu pro Prahu 10 ze dne 24. 10. 2001, sp. zn. 2 T 
103/2001, který nabyl právní moci dne 19. 12. 2001, byl obviněný F. V. uznán 
vinným trestným činem krádeže podle § 247 odst. 1 písm. e) tr. zák., jehož se 
dopustil dne 20. 3. 2001 a byl za to odsouzen k trestu odnětí svobody v trvání 
jednoho roku nepodmíněně, k jehož výkonu byl zařazen do věznice s ostrahou.

Ještě před tím byl obviněný F. V. trestním příkazem Obvodního soudu pro Prahu 9 
vydaným dne 11. 6. 2001, sp. zn. 4 T 52/2001, uznán vinným trestným činem 
krádeže podle § 247 odst. 1 písm. e) tr. zák., jehož se dopustil dne 3. 5. 2001 
a byl za to odsouzen k trestu obecně prospěšných prací v trvání 250 hodin. 
Tento trestní příkaz byl obviněnému doručen dne 5. 9. 2001 a právní moci nabyl 
14. 9. 2001.

Dále byl obviněný F. V. uznán vinným trestním příkazem Obvodního soudu pro 
Prahu 4 ze dne 25. 7. 2001, sp. zn. 46 T 89/2001 trestným činem podvodu podle § 
250 odst. 1, 2 tr. zák., jehož se dopustil dne 11. 10. 1996 a byl za to 
odsouzen k souhrnnému trestu odnětí svobody na šest měsíců s podmíněným 
odkladem na zkušební dobu dvou roků, za současného zrušení výroku o trestu z 
trestního příkazu Obvodního soudu pro Prahu 2 ze dne 20. 4. 1999, sp. zn. 1 T 
75/99. Zároveň byl výše uvedeným trestním příkazem Obvodního soudu pro Prahu 4 
uznán vinným trojnásobným trestným činem krádeže podle § 247 odst. 1 písm. e) 
tr. zák., jichž se dopustil jednáním ve dnech 4. 7. 2000, 25. 1. 2001, 11. 4. 
2001  a dále trestným činem neoprávněného zásahu do práva k domu, bytu nebo k 
nebytovému prostoru podle § 249a odst. 1 tr. zák., který páchal v období od 16. 
8. 2000 do 12. 2. 2001. Za tyto trestné činy byl odsouzen k úhrnnému trestu 
obecně prospěšných prací v trvání 200 hodin. Tento trestní příkaz byl 
obviněnému doručen dne 22. 8. 2001 a právní moci nabyl dne 31. 8. 2001.

Proti rozsudku Obvodního soudu pro Prahu 10 ze dne 24. 10. 2001, sp. zn. 2 T 
103/2001 podal ministr spravedlnosti stížnost pro porušení zákona ve prospěch 
obviněného F. V., která směřuje do výroku o trestu. Porušení zákona je 
spatřováno v ustanovení § 2 odst. 6 tr. ř. ve vztahu k ustanovení § 35 odst. 2 
tr. zák.

Z dob spáchání shora uvedených trestných činů je podle stěžovatele zřejmé, že 
je dán vztah souhrnnosti mezi trestnými činy, po které byl obviněný uznán 
vinným napadeným rozsudkem Obvodního soudu pro Prahu 10 ze dne 24. 10. 2001, 
sp. zn. 2 T 103/2001, trestním příkazem Obvodního soudu pro Prahu 9 ze dne 11. 
6. 2001, sp. zn. 4 T 52/2001 a tou částí trestního příkazu Obvodního soudu pro 
Prahu 4, ze dne 25. 7. 2001, sp. zn. 46 T 89/2001, za níž byl obviněnému uložen 
úhrnný trest obecně prospěšných prací v délce 200 hodin.

K porušení zákona podle mimořádného opravného prostředku došlo i v ustanovení § 
36 tr. zák., a to ohledně celkově uloženého trestu obecně prospěšných prací, 
který podle § 45a odst. 1 tr. zák. může být uložen ve výměře od 50 do 400 
hodin. Výše citovanými trestními příkazy Obvodního soudu pro Prahu 4 a 
Obvodního soudu pro Prahu 9 však došlo k překročení uvedené horní hranice 
trestní sazby tohoto trestu, když uložené tresty doposud nebyly ani z části 
vykonány (200 a 250 hodin). K výraznému překročení horní hranice trestní sazby 
obecně prospěšných prací přispěl i trestní příkaz Obvodního soudu pro Prahu 4 
ze dne 25. 7. 2001 (správně ze dne 17. 10. 2001), sp. zn. 33 T 129/2001, jímž 
byl obviněnému uložen další trest tohoto druhu v trvání 150 hodin. 

K nápravě tohoto stavu může podle stěžovatele dojít, pokud Obvodní soud pro 
Prahu 10 v dalším řízení v trestní věci vedené pod sp. zn. 2 T 103/2001 
vzhledem k uvedenému uloží obviněnému F. V. zákonu odpovídající souhrnný trest. 
Ministr spravedlnosti proto v závěru stížnosti pro porušení zákona navrhl, aby 
Nejvyšší soud podle       § 268 odst. 2 tr. ř. vyslovil, že napadeným rozsudkem 
Obvodního soudu pro Prahu 10 byl v neprospěch obviněného porušen zákon v 
ustanovení § 2 odst. 6 tr. ř. ve vztahu k ustanovení § 35 odst. 2 tr. zák. Dále 
aby podle § 269 odst. 2 tr. ř. napadený rozsudek zrušil ve výroku o trestu a 
poté postupoval podle § 270 odst. 1 tr. ř.

Nejvyšší soud přezkoumal podle ustanovení § 267 odst. 3 tr. ř. zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející.

Podle § 2 odst. 5 tr. ř. účinného do 31. 12. 2001 orgány činné v trestním 
řízení postupují tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí. Bez 
návrhu stran objasňují stejně pečlivě okolnosti svědčící ve prospěch i v 
neprospěch obviněného. Doznání obviněného nezbavuje orgány činné v trestním 
řízení povinnosti přezkoumat všechny okolnosti případu.

Podle § 2 odst. 6 tr. ř. orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Podle § 35 odst. 1 tr. zák. odsuzuje-li soud pachatele za dva nebo více 
trestných činů, uloží mu úhrnný trest podle zákonného ustanovení, které se 
vztahuje na trestný čin z nich nejpřísněji trestný.

Podle § 35 odst. 2 tr. zák. soud uloží souhrnný trest podle zásad uvedených v 
odst. 1, když odsuzuje pachatele za trestný čin, který spáchal dříve, než byl 
soudem prvého stupně vyhlášen odsuzující rozsudek za jeho jiný trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu.

Z napadeného rozsudku i obsahu trestního spisu sp. zn. 2 T 103/2001 Obvodního 
soudu pro Prahu 10, jakož i z trestních příkazů a obsahu trestních spisů sp. 
zn. 46 T 89/2001 Obvodního soudu pro Prahu 4 a sp. zn. 4 T 52/2001 Obvodního 
soudu pro Prahu 9 je patrné, že obviněný F. V. se v období od 4. 7. 2000 do 3. 
5. 2001 dopouštěl trestných činů ve vícečinném souběhu, když v průběhu 
vymezeného období nedošlo ohledně ani části této trestné činnosti obviněného k 
vyhlášení odsuzujícího rozsudku, či v případě trestního příkazu k jeho doručení 
obviněnému.

K doručení trestního příkazu obviněnému F. V. došlo až dne 27. 6. 2001, 
konkrétně se jednalo o trestní příkaz Obvodního soudu pro Prahu 10, jenž byl 
vydán dne 5. 6. 2001 pod sp. zn. 2 T 103/2001, a kterým byl obviněný odsouzen 
za část trestné činnosti, jíž se dopustil ve sledovaném období, konkrétně dne 
20. 3. 2001. Právě datum doručení tohoto trestního příkazu (viz ustanovení § 
314e odst. 5 tr. ř.) vytvořilo onu pomyslnou hranici, která vytváří předěl mezi 
trestnou činností obviněného spáchanou před tímto dnem a po něm, a to z 
hlediska podmínek pro ukládání souhrnného trestu vyplývajících z ustanovení § 
35  odst. 2 tr. zák., i když v důsledku odporu podaného ze strany obviněného 
došlo ke zrušení tohoto trestního příkazu (viz ustanovení § 314g odst. 2 tr. 
ř.). Ve věci bylo následně nařízeno hlavní líčení a posléze v ní bylo Obvodním 
soudem pro Prahu 10 rozhodnuto rozsudkem ze dne 24. 10. 2001, sp. zn. 2 T 
103/2001, proti němuž směřuje stížnost pro porušení zákona.

Mezitím totiž došlo dne 11. 6. 2001 k vydání trestního příkazu Obvodního soudu 
pro Prahu 9, pod sp. zn. 4 T 52/2001, jenž byl obviněnému doručen až dne 5. 9. 
2001 a dne 25. 7. 2001 k vydání trestního příkazu Obvodního soudu pro Prahu 4 
pod sp. zn. 46 T 89/2001, který byl doručen obviněnému dne 22. 8. 2001. Oběma 
uvedenými trestními příkazy byl obviněný F. V. odsouzen za zbývající části 
trestné činnosti, které se dopustil v inkriminovaném období mezi 4. 7. 2000 a 
3. 5. 2001, přičemž již zde byly splněny podmínky § 35 odst. 2 tr. zák. pro 
uložení souhrnného trestu. K jeho uložení ale nedošlo, přičemž lze připustit, 
že se tak stalo z objektivních důvodů, kdy oba uvedené soudy neměly žádné 
vzájemné signály o paralelně probíhajícím řízení ve výše uvedených trestních 
věcech obviněného F. V. a trestní příkazy byly vydány a doručeny obviněnému v 
rozmezí několika týdnů případně dnů. Pochybení ohledně neuloženého souhrnného 
trestu pak umocnil svým rozsudkem ze dne 24. 10. 2001, sp. zn. 2 T 103/2001 
Obvodní soud pro Prahu 10. Ten ačkoli měl v rámci probíhajícího řízení signály, 
že obviněný je kromě této předmětné věci stíhán i ve věcech dalších (viz úřední 
záznam Policie ČR Praha 9, Místní oddělení Strašnice na č. l. 13 a odpovědi 
Obvodního soudu pro Prahu 2 ohledně zapůjčení vyžádaných trestních spisů na č. 
l. 30 a 31 trestního spisu), v hlavním líčení se spokojil pouze s přečtením 
opisu rejstříku trestů obviněného k prokázání jeho trestní minulosti aniž se 
jej alespoň formálně dotázal, zda v předmětné době je stíhán a nebo byl 
odsouzen za jinou jím spáchanou trestnou činnost.

V tomto směru tedy nebyl ze strany Obvodního soudu pro Prahu 10 dodržen 
požadavek na provedení všech dostupných důkazů, na základě jejichž vyhodnocení 
by bylo možné zjistit skutkový stav, o němž nejsou důvodné pochybnosti (viz § 2 
odst. 5, 6 tr. ř. ve znění účinném do 31. 12. 2001). Tyto požadavky se nezbytně 
vztahují i na prověření osoby obviněného včetně jeho kriminální minulosti, 
neboť poznatky v daném směru přímo ovlivňují druh a výměru trestu, kterým je 
třeba na obviněného působit. Zároveň ale mohou mít i omezující vliv při 
případném trestání obviněného za souběh více trestných činů, pokud jsou splněny 
podmínky § 35 odst. 2 tr. zák. pro uložení souhrnného trestu.

Tak tomu bylo i v tomto přezkoumávaném případě, neboť obviněnému F. V. měl být 
za souběh všech trestných činů, jichž se dopustil v období od 4. 7. 2000 do 3. 
5. 2001 a byl za ně částečně odsouzen a  potrestán jednotlivými rozhodnutími 
shora jmenovaných soudů, uložen jediný souhrnný trest. A ten mu měl být v 
konečné fázi uložen v rámci odsuzujícího rozsudku Obvodního soudu pro Prahu 10 
ze dne 24. 10. 2001, sp. zn. 2 T 103/2001. Pokud se tak nestalo, došlo ze 
strany tohoto soudu k nerespektování ustanovení § 35 odst. 2 tr. zák. 

Nejvyšší soud v této souvislosti musel přezkoumat, zda jsou v konkrétním 
případě splněny i podmínky § 266 odst. 2 tr. ř. pro podání stížnosti pro 
porušení zákona. Bylo shledáno, že napadeným rozsudkem obviněnému sice nebyl za 
spáchaný trestný čin uložen nepřípustný druh trestu ani jeho výměra 
nepřekročila horní hranici sazby trestu odnětí svobody, ale v řízeních kdy 
obviněnému byly uloženy za ostatní sbíhající se trestné činy již vícekrát 
citovanými trestními příkazy Obvodního soudu pro Prahu 9 a Obvodního soudu pro 
Prahu 4 tresty obecně prospěšných prací, došlo ve svém souhrnu k překročení 
horní hranice sazby u tohoto druhu trestu, což mohlo a mělo být napraveno 
správně uloženým souhrnným trestem ze strany Obvodního soudu pro Prahu 10. Lze 
tedy konstatovat, že tresty, jak byly obviněnému F. V. celkově uloženy, jsou ve 
zřejmém nepoměru k stupni nebezpečnosti jím spáchaných činů pro společnost. 

Nejvyšší soud proto podle § 268 odst. 2 tr. ř. vyslovil porušení zákona v 
neprospěch obviněného v těch ustanoveních trestního řádu, ve vztahu k nimž 
došlo k nesprávnému postupu řízení Obvodního soudu pro Prahu 10 a tím i k 
nesprávnosti meritorního rozhodnutí ve výroku  o trestu. Podle § 269 odst. 2 
tr. ř. byl proto napadený rozsudek ve výroku o trestu zrušen a byla zrušena i 
další případná rozhodnutí na zrušenou část rozsudku obsahově navazující, pokud 
touto změnou pozbyla podkladu. Věc byla poté podle § 270 odst. 1 tr. ř. 
přikázána Obvodnímu soudu pro Prahu 10, aby ji v potřebném rozsahu znovu 
projednal a rozhodl, což v konkrétním případě znamená, že bude nově rozhodovat 
o uložení trestu obviněnému F. V., tentokrát za plného respektování ustanovení 
§ 35 odst. 2 tr. zák.

Tímto novým rozhodnutím pak bude možné zhojit jiné porušení zákona, na něž 
poukázala stížnost pro porušení zákona, k němuž došlo při rozhodování trestními 
příkazy Obvodního soudu pro Prahu 9 ze dne 11. 6. 2001, sp. zn. 4 T 52/2001 a 
Obvodního soudu pro Prahu 4 ze dne 25. 7. 2001, sp. zn. 46 T 89/2001, kdy 
těmito byla překročena horní hranice sazby trestu obecně prospěšných prací (viz 
§ 45a odst. 1 a § 36 tr. zák.), a to tak, že dojde ke zrušení obou těchto 
trestů. Je třeba ale poznamenat, že stížnost pro porušení zákona nesměřovala 
proti žádnému z citovaných trestních příkazů, ale výhradně proti rozsudku 
Obvodního soudu pro Prahu 10 ze dne 24. 10. 2001, sp. zn. 2 T 103/2001, a proto 
je výše uvedené konstatování uvedeno do jisté míry nad rámec přezkumného 
oprávnění Nejvyššího soudu, byť při celkovém posuzování vzniklého problému 
nebylo možné nepřihlížet k výrokům o trestech uložených těmito soudními 
rozhodnutími. Obvodní soud pro Prahu 10 bude muset mít na paměti, že v novém 
řízení nemůže dojít ke změně rozhodnutí v neprospěch obviněného (viz § 273 tr. 
ř.) a je povinen respektovat i ustanovení § 270 odst. 4 tr. ř.

Poučení:  Proti tomuto rozhodnutí není opravný prostředek přípustný.

V Brně dne 17. září 2002

Předseda senátu:

JUDr. František Hrabec  

	

