Soud: Nejvyšší soud

Spisová značka: 4 Tz 64/2008

Datum rozhodnutí: 20.08.2008

Typ rozhodnutí: ROZSUDEK




4 Tz 64/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 20. srpna 2008 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Jiřího Pácala stížnost pro porušení zákona, kterou podal ministr 
spravedlnosti ve prospěch obviněného  J.  N., proti rozsudku bývalého Nižšího 
vojenského soudu v Mladé Boleslavi ze dne 31. 8. 1951 sp. zn.  Vt 199/51-II, a 
podle § 268 odst. 2, § 269 odst. 2 a § 271 odst. 1 tr. řádu rozhodl   t a k t o 
:

Pravomocným rozsudkem bývalého Nižšího vojenského soudu v Mladé Boleslavi ze 
dne 31. 8. 1951 sp. zn. Vt 199/51-II,  b y l   p o r u š e n   z á k o n   v 
ustanovení § 270 odst. 1 písm. b) trestního zákona č. 86/1950 Sb. v neprospěch 
obviněného J. N.

Napadený rozsudek   s e   z r u š u j e .

Zrušují se též všechna další rozhodnutí na zrušené rozhodnutí obsahově 
navazující, pokud vzhledem ke změně, k níž došlo zrušením, pozbyla podkladu.

Obviněný J. N., se podle § 226 písm. b) tr. řádu

z p r o š ť u j e   o b ž a l o b y

podané prokurátorem bývalé Nižší vojenské prokuratury v Mladé Boleslavi pro 
skutek spočívající v tom,

že dne 6. 5. 1951 u svého útvaru v L. odmítl složit vojenskou přísahu s tím, že 
víra v boha mu zakazuje přísahat,

který byl právně kvalifikován jako trestný čin vyhýbání se služební povinnosti 
podle § 270 odst. 1 písm. b) trestního zákona č. 86/1950 Sb.

Odůvodnění:

Rozsudkem bývalého Nižšího vojenského soudu v Mladé Boleslavi ze dne 31. 8. 
1951 sp. zn. Vt 199/51-II byl obviněný J. N. uznán vinným trestným činem 
vyhýbání se služební povinnosti podle § 270 odst. 1 písm. b) trestního zákona 
č. 86/1950 Sb., kterého se dopustil tím, že dne 6. 5. 1951 u svého útvaru v L. 
odmítl složit vojenskou přísahu s tím, že víra v boha mu zakazuje přísahat. Za 
tento trestný čin mu byl uložen nepodmíněný trest odnětí svobody v trvání 
devíti měsíců. Rozsudek nabyl právní moci dnem vyhlášení, tj. 31. 8. 1951. 
Uložený trest J. N. vykonal po započtení vazby dne 21. 5. 1952.

Proti rozsudku bývalého Nižšího vojenského soudu v Mladé Boleslavi ze dne 31. 
8. 1951 sp. zn. Vt 199/51-II podal ministr spravedlnosti podle § 266 odst. 1, 2 
tr. řádu stížnost pro porušení zákona ve prospěch obviněného J. N. Podle jeho 
názoru byl napadeným rozsudkem v neprospěch obviněného porušen zákon v 
ustanovení § 270 odst. 1 písm. b) tr. zákona č. 86/1950 Sb. a v řízení 
předcházejícím též v ustanovení § 1 odst. 1 a § 2 odst. 3 tr. řádu č. 87/1950 
Sb.

Podstatu porušení zákona spatřuje stěžovatel v tom, že v případě obviněného J. 
N. se jednalo o čin směřující k uplatnění základního práva občana zaručeného mu 
ustanovením § 15 odst. 1 a § 16 odst. 1 Ústavy Československé republiky z roku 
1948 a dále článkem 18 Všeobecné deklarace lidských práv. Stěžovatel uvádí, že 
jednání, za které byl J. N. odsouzen, bylo prohlášeno za trestný čin v rozporu 
s mezinárodním právem  a Ústavou.

Ministr spravedlnosti navrhl, aby Nejvyšší soud jednak podle § 268 odst. 2 tr. 
řádu vyslovil, že napadeným rozsudkem byl porušen zákon v namítaném rozsahu v 
neprospěch obviněného, dále aby podle § 269 odst. 2 tr. řádu byl napadený 
rozsudek bývalého Nižšího vojenského soudu v Mladé Boleslavi ze dne 31. 8. 1951 
sp. zn. Vt 199/51-II zrušen, stejně tak i všechna další rozhodnutí na něj 
obsahově navazující, pokud vzhledem ke změně, k níž došlo zrušením, pozbyla 
podkladu, a aby Nejvyšší soud dále postupoval podle § 270 odst. 1, popřípadě § 
271 odst. 1 tr. řádu.

Nejvyšší soud České republiky, vycházeje z dostupných listinných materiálů 
předložených k předmětné stížnosti pro porušení zákona, přezkoumal podle § 267 
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána v rozsahu a z důvodů v ní uvedených, 
jakož i řízení napadené části rozhodnutí předcházející, a shledal, že zákon byl 
porušen.

Podle § 270 odst. 1 písm. b) tr. zákona č. 86/1950 se trestného činu vyhýbání 
se služební povinnosti dopustil ten, kdo se úmyslně vyhýbal plnění služebních 
povinností nebo služebního úkonu mimo jiné tím, že se odvolával na své 
náboženské nebo jiné přesvědčení.

Podle § 15 odst. 1 Ústavy Československé republiky z roku 1948 se svoboda 
svědomí zaručuje.

Podle § 16 odst. 1 Ústavy Československé republiky z roku 1948 má každý právo 
vyznávat soukromě i veřejně jakoukoli náboženskou víru nebo být bez vyznání.

Nejvyšší soud konstatuje, že těmito ustanoveními se bývalý Nižší vojenský soud 
v Mladé Boleslavi důsledně neřídil.

Nejvyšší soud je nucen poukázat na právní názor a závěry nálezu pléna Ústavního 
soudu České republiky ze dne 26. 3. 2003 sp. zn. Pl ÚS 42/02, a navazujícího 
rozsudku Nejvyššího soudu České republiky ze dne 22. 5. 2003 sp. zn. 15 Tz 
67/2003, v jiné obdobné trestní věci, že „pokud obviněný odmítl konat vojenskou 
službu z důvodu svého náboženského přesvědčení, a toto jednání bylo reálně 
projeveným osobním rozhodnutím diktovaným  svědomím, na kterém se maximy 
plynoucí z víry či náboženského přesvědčení toliko podílely, pak svým jednáním 
pouze uplatňoval i tehdejší Ústavou 9. května z roku 1948 (ústavní zákon č. 
150/1948 Sb.) zaručené právo na svobodu svědomí a náboženského přesvědčení. 
Ačkoliv tato ústava deklarovala v článku 15 odst. 1 svobodu svědomí, zároveň ji 
nepřípustně omezovala již v odstavci 2 citovaného článku, podle něhož víra nebo 
přesvědčení nemůže být nikomu na újmu, nemůže však být důvodem k tomu, aby 
někdo odpíral plnit občanskou povinnost uloženou mu zákonem. Deklarovanou 
svobodu svědomí negovala ale i v článku 34 odst. 2 tak, že stanovila každému 
občanu povinnost konat vojenskou službu, navíc v době, kdy tehdejší právní řád 
neumožňoval alternativu k výkonu vojenské základní služby pro případy, že by 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především článku 15 Listiny základních práv a svobod, nelze považovat jednání 
obviněného spočívající v odmítnutí konání vojenské služby v roce 1951 za 
trestný čin.“

Z konfrontace napadeného rozhodnutí s výše uvedenými právními názory a závěry 
Ústavního soudu a Nejvyššího soudu je zřejmé, že pokud bývalý Nižší vojenský 
soud v Mladé Boleslavi uznal obviněného J. N. za výše uvedených skutkových 
okolností vinným trestným činem vyhýbání se služební povinnosti podle § 270 
odst. 1 tr. zákona č. 86/1950 Sb., porušil tak zákon v citovaném ustanovení v 
neprospěch obviněného. Tento závěr učinil Nejvyšší soud podle § 268 odst. 2 tr. 
řádu.

Podle § 269 odst. 2 tr. řádu poté Nejvyšší soud zrušil napadený rozsudek 
bývalého Nižšího vojenského soudu v Mladé Boleslavi ze dne 31. 8. 1951 sp. zn. 
Vt 199/51-II, jakož i všechna další rozhodnutí, která na tento rozsudek 
obsahově navazovala, pokud vzhledem ke změně, k níž došlo zrušením, pozbyla 
podkladu.

Vzhledem k výše citovaným právním názorům, které v totožných kauzách zaujal 
Ústavní soud a Nejvyšší soud, že totiž odmítnutí vojenské služby, jejíž výkon 
by byl v rozporu se svědomím obviněného a v rozporu s realizací jeho 
náboženských a osobních svobod, nenese znaky protiprávnosti, mohl v této 
trestní věci Nejvyšší soud podle § 271 odst. 1 tr. řádu rozhodnout sám, když v 
dalším řízení není nutno provádět dokazování a Nejvyšší soud mohl vycházet ze 
skutkového stavu, který byl správně zjištěn. Nejvyšší soud podle § 226 písm. b) 
tr. řádu zprostil obviněného J. N. obžaloby pro výše uvedený skutek, 
spočívající v tom, že dne 6. 5. 1951 u svého útvaru v L. odmítl složit 
vojenskou přísahu s tím, že víra v boha mu zakazuje přísahat, neboť skutek není 
trestným činem.

Poučení:  Proti tomuto rozhodnutí není opravný prostředek přípustný.

V Brně dne 20. srpna 2008

	

Předsedkyně senátu:

JUDr. Danuše Novotná  
