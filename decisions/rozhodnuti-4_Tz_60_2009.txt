Soud: Nejvyšší soud

Spisová značka: 4 Tz 60/2009

Datum rozhodnutí: 26.08.2009

Typ rozhodnutí: ROZSUDEK




4 Tz 60/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

							

Nejvyšší soud České republiky projednal ve veřejném zasedání konaném dne 26. 
srpna 2009 v senátě složeném z předsedy JUDr. J. P. a soudců JUDr. F. H. a 
JUDr. P. Š. stížnost pro porušení zákona, kterou podala ministryně 
spravedlnosti České republiky ve prospěch obviněného V.  S., proti pravomocnému 
trestnímu příkazu Obvodního soudu pro Prahu 4 ze dne 17. 3. 2009, sp. zn. 3 T 
28/2009, a podle § 268 odst. 2, § 269 odst. 2 a § 270 odst. 1 tr. ř. rozhodl  t 
a k t o:

Pravomocným trestním příkazem Obvodního soudu pro Prahu 4 ze dne 17. 3. 
2009,        sp. zn. 3 T 28/2009 a v řízení předcházejícím b y l   p o r u š e 
n   z á k o n  v ustanoveních  § 36 tr. zák., § 45a odst. 1 tr. zák., § 2 odst. 
5, odst. 6 tr. ř. v neprospěch obviněného V. S.  

Napadený trestní příkaz se  z r u š u j e  v celém rozsahu.    

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

	

Obvodnímu soudu pro Prahu 4  s e   p ř i k a z u j e,  aby věc v potřebném 
rozsahu znovu projednal a rozhodl.

Odůvodnění:

Trestním příkazem Obvodního soudu pro Prahu 4 ze dne 17. 3. 2009, sp. zn. 3 T 
28/2009, byl obviněný V. S. uznán vinným trestným činem zanedbání povinné 
výživy podle § 213 odst. 1 tr. zák., kterého se dopustil tím, že v období od 1. 
10. 2007 do 18. 2. 2009 v P. ani jinde ničím nepřispíval na výživu své dcery 
nezletilé T. D., ačkoli mu to jeho osobní poměry umožňovaly, přičemž tato 
povinnost mu vyplývá ze zákona a rozsudkem Obvodního soudu pro Prahu 4 ze dne 
21. 9. 2007, sp. zn. 14 Nc 489/2007, mu bylo uloženo přispívat na její výživu 
částkou 3.500,- Kč měsíčně vždy do každého 15. dne v měsíci k rukám matky 
dítěte D. D., takže za uvedené období vznikl na výživném dluh ve výši 59.500,- 
Kč. 

Za uvedené jednání byl obviněný V. S. podle § 213 odst. 1 tr. zák. a § 314e 
odst. 2 písm. a) tr. ř. za použití § 45 odst. 1, 2 tr. zák. a § 45a odst. 1 tr. 
zák. odsouzen k trestu obecně prospěšných prací ve výměře 200 hodin. Podle § 
45a odst. 1 tr. zák. byla obviněnému současně uložena povinnost za dobu trestu 
uhradit podle svých sil dlužné výživné a řádně hradit běžné výživné. Předmětný 
trestní příkaz nabyl právní moci dne 3. 4. 2009. 

Proti citovanému trestnímu příkazu Obvodního soudu pro Prahu 4 ze dne 17. 3. 
2009, sp. zn. 3 T 28/2009, podala ministryně spravedlnosti České republiky 
stížnost pro porušení zákona ve prospěch obviněného V. S. Vytkla v ní, že zákon 
byl porušen v ustanoveních § 2 odst. 5, 6 tr. ř., § 314e odst. 1 tr. ř., § 36 
tr. zák. a § 45a odst. 1 tr. zák. v neprospěch obviněného V. S.  

V odůvodnění stížnosti pro porušení zákona ministryně spravedlnosti uvedla, že  
Obvodní soud pro Prahu 4 se neřídil výše citovanými zákonnými ustanoveními, 
neboť napadeným trestním příkazem byla překročena hranice 400 hodin stanovená 
jako maximální výměra pro trest obecně prospěšných prací, a to vzhledem k dříve 
uloženému trestu obecně prospěšných prací ve výměře 400 hodin, který byl 
obviněnému uložen rozsudkem Okresního soudu v Táboře ze dne 8. 12. 2008, sp. 
zn. 2 T 182/2008. Vzhledem ke skutečnosti, že obviněný V. S. z trestu obecně 
prospěšných prací ve výměře 400 hodin (z rozsudku Okresního soudu v Táboře ze 
dne 8. 12. 2008, sp. zn. 2 T 182/2008) ke dni vydání stížností pro porušení 
zákona napadeného trestního příkazu nic nevykonal, došlo dle názoru ministryně 
spravedlnosti uložením dalšího trestu ve výměře 200 hodin k překročení 
maximální výměry stanovené zákonem pro tento druh trestu.   

Závěrem stížnosti pro porušení zákona ministryně spravedlnosti navrhla, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Obvodního soudu pro Prahu 4 ze dne 17. 3. 2009, sp. zn. 3 T 28/2009, 
byl porušen zákon v neprospěch obviněného V. S. ve vytýkaném směru, aby podle § 
269 odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.  

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Podle § 36 tr. zák. platí, že pokud soud odsuzuje pachatele za trestný čin, 
který spáchal před tím, než byl trest uložený dřívějším rozsudkem vykonán, a 
ukládá mu trest stejného druhu, nesmí tento trest spolu s dosud nevykonanou 
částí trestu uloženého dřívějším rozsudkem přesahovat nejvyšší výměru dovolenou 
trestním zákonem pro tento druh trestu. 

Podle § 45a odst. 1 tr. zák. může soud uložit trest obecně prospěšných prací ve 
výměře od 50 do 400 hodin.

Po prostudování předmětného spisového materiálu Nejvyšší soud České republiky 
zjistil, že rozsudkem Okresního soudu v Táboře ze dne 8. 12. 2008, sp. zn. 2 T 
182/2008, byl obviněný V. S. uznán vinným trestným činem krádeže podle § 247 
odst. 1  písm. b), odst. 2 tr. zák. dílem dokonaným, dílem ve stadiu pokusu 
podle § 8 odst. 1 tr. zák., ve formě spolupachatelství podle § 9 odst. 2 tr. 
zák., spáchaným čtyřmi dílčími útoky pokračujícího trestného činu. 

Za tento trestný čin a za sbíhající se trestné činy krádeže podle § 247 odst. 1 
písm. a), písm. b) tr. zák. a porušování domovní svobody podle § 238 odst. 1, 2 
tr. zák. z trestního příkazu Okresního soudu v Benešově ze dne 10. 12. 2007, 
sp. zn. 2 T 218/2007, krádeže podle § 247 odst. 1 písm. a) tr. zák., 
neoprávněného držení platební karty podle § 249b tr. zák. a krádeže podle § 247 
odst. 1 písm. a), písm. b) tr. zák. z trestního příkazu Okresního soudu v 
Táboře ze dne 31. 1. 2008, sp. zn. 13 T 254/2007, neoprávněného užívání cizí 
věci podle § 249 odst. 1 tr. zák. z trestního příkazu Okresního soudu v Táboře 
ze dne 30. 6. 2008, sp. zn. 13 T 96/2008, byl obviněný podle § 238 odst. 2 tr. 
zák. za použití § 35 odst. 2 tr. zák., § 45 odst. 1, 2 tr. zák. a § 45a odst. 1 
tr. zák. odsouzen k souhrnnému trestu obecně prospěšných prací ve výměře 400 
hodin. Podle § 45a odst. 1 tr. zák. byla obviněnému uložena přiměřená povinnost 
nahradit poškozeným v průběhu výkonu trestu obecně prospěšných prací podle 
svých sil způsobenou škodu. Podle § 55 odst. 1 písm. a) tr. zák. byl obviněnému 
uložen trest propadnutí věci nebo jiné  majetkové hodnoty, a to kovového 
páčidla o délce 70 cm a průměru 3 cm a pákových kleští. Podle § 35 odst. 2 tr. 
zák. byl tímto rozhodnutím zrušen výrok o trestu z trestního příkazu Okresního 
soud v Táboře ze dne 30. 6. 2008, sp. zn. 13 T 96/2008, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Dále bylo rozhodnuto výrokem o náhradě škody. 
Rozsudek Okresního soudu v Táboře ze dne 8. 12. 2008, sp. zn. 2 T 182/2008, 
nabyl právní moci dne 30. 12. 2008.    

Následně byl obviněný V. S. stížností pro porušení zákona napadeným trestním 
příkazem Obvodního soudu pro Prahu 4 ze dne 17. 3. 2009, sp. zn. 3 T 28/2009, v 
právní moci dne 3. 4. 2009, uznán vinným trestným činem zanedbání povinné 
výživy podle § 213 odst. 1 tr. zák., kterého se dopustil v období od 1. 10. 
2007 do 18. 2. 2009, za což byl podle § 213 odst. 1 tr. zák. a § 314e odst. 2 
písm. a) tr. ř. za použití § 45 odst. 1, 2 tr. zák.  a § 45a odst. 1 tr. zák. 
odsouzen k trestu obecně prospěšných prací ve výměře 200 hodin. Podle § 45a 
odst. 1 tr. zák. byla obviněnému současně uložena povinnost za dobu trestu 
uhradit podle svých sil dlužné výživné a řádně hradit běžné výživné. 

Z předloženého spisového materiálu a ze zprávy Probační a mediační služby České 
republiky, střediska Benešov, ze dne 4. 5. 2009 vyplývá, že výkon uloženého 
trestu obecně prospěšných prací z rozsudku Okresního soudu v Táboře ze dne 8. 
12. 2008, sp. zn. 2 T 182/2008, ve výměře 400 hodin nebyl obviněnému V. S. 
dosud nařízen. 

Z výše uvedeného jednoznačně vyplývá, že obviněný V. S. z trestu obecně 
prospěšných prací ve výměře 400 hodin, který mu byl uložen dřívějším rozsudkem 
Okresního soudu v Táboře ze dne 8. 12. 2008, sp. zn. 2 T 182/2008, do doby 
vydání stížností pro porušení zákona napadeného trestního příkazu Obvodního 
soudu pro Prahu 4 ze dne 17. 3. 2009, sp. zn. 3 T 28/2009, nic nevykonal.   

Za této situace je zřejmé, že další trest obecně prospěšných prací ve výměře 
200 hodin uložený obviněnému V. S. napadeným trestním příkazem Obvodního soudu 
pro Prahu 4 ze dne 17. 3. 2009, sp. zn. 3 T 28/2009, spolu s dosud nevykonanou 
částí dříve uloženého trestu obecně prospěšných prací z rozsudku Okresního 
soudu v Táboře ze dne  8. 12. 2008, sp. zn. 2 T 182/2008, přesahoval v době 
vydání napadeného rozhodnutí o 200 hodin nejvyšší výměru dovolenou trestním 
zákonem pro trest obecně prospěšných prací, která je stanovena na 400 hodin.

Z uvedeného vyplývá, že Obvodní soud pro Prahu 4 trestním příkazem ze dne 17. 
3. 2009, sp. zn. 3 T 28/2009, porušil zákon v ustanovení § 36 tr. zák. a § 45a 
odst. 1 tr. zák. ve výroku o ukládaném trestu obecně prospěšných prací v 
neprospěch obviněného V. S.    

Z obsahu trestního spisu vedeného u Obvodního soudu pro Prahu 4 pod sp. zn. 3 T 
28/2009 Nejvyšší soud České republiky dovodil, že Obvodní soud pro Prahu 4 v 
této trestní věci neshromáždil všechny podklady potřebné pro rozhodnutí ve 
věci, zejména další trestní spis vedený u Okresního soudu v Táboře pod sp. zn. 
2 T 182/2008 týkající se předchozí trestné činnosti obviněného V. S. Výše 
specifikované předchozí odsouzení obviněného nevykazuje opis z evidence 
rejstříku trestů ze dne 17. 12. 2008 ani ze dne 16. 3. 2009, avšak v protokolu 
o výslechu obviněného ze dne 18. 2. 2009 (č.l. 6 spisu) je k dřívějším trestům 
uvedeno – „400 hodin veřejně prospěšných prací, Okresní soud v Táboře v roce 
2008“. Samosoudkyně Obvodního soudu pro Prahu 4 však tuto informaci patrně 
přehlédla,  a proto neučinila potřebné kroky ke zjištění, v jakém stadiu se 
daná věc - vedená u Okresního soudu v Táboře pod sp. zn. 2 T 182/2008 - 
nachází. Obvodní soud pro Prahu 4 tak nezjistil skutkový stav věci v rozsahu, 
který byl nezbytný pro jeho rozhodnutí, důkazy chybně zhodnotil, v důsledku 
čehož byl napadeným trestním příkazem porušen zákon  i v ustanovení § 2 odst. 
5, odst. 6 tr. ř. v neprospěch obviněného V. S.   

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu. Podle názoru 
Nejvyššího soudu České republiky je třeba překročení horní hranice zákonné 
trestní sazby některého druhu trestu uložením několika samostatných trestů 
tohoto druhu určitému pachateli zásadně považovat za uložení druhu trestu, 
který je v zřejmém rozporu s jeho účelem ve smyslu § 266 odst. 2 tr. ř. 

Význam zákonných trestních sazeb spočívá mimo jiné v tom, že každá zákonná 
trestní sazba odpovídá stupni nebezpečnosti pro společnost, který je 
charakteristický pro trestné činy, pro které lze trest v dané trestní sazbě 
uložit, její rozmezí je přitom stanoveno tak, aby směřovala k naplnění účelu 
takto ukládaného trestu. K dosažení účelu trestu stanoveného trestním zákonem 
tedy musí být správně stanoven nejen druh trestu, ale i jeho výše, pouze 
správně stanovený trest v otázce druhu i výše vede k naplnění účelu trestu. 
Překročení horní hranice zákonné sazby některého druhu trestu uložením několika 
samostatných trestů tohoto druhu má proto za následek, že takto stanovený druh 
trestu zásadně nemůže splnit účel trestu, k jehož naplnění směřuje zákonem 
stanovená trestní sazba.

V daném případě je nepochybně trest obecně prospěšných prací, který spolu s 
dříve uloženým trestem téhož druhu přesahoval v době vydání stížností pro 
porušení zákona napadeného trestního příkazu horní hranici zákonné trestní 
sazby o 200 hodin, v zřejmém rozporu s jeho účelem.

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Obvodního soudu pro Prahu 4 ze dne 17. 3. 2009, 
sp. zn. 3 T 28/2009, byl porušen zákon v ustanoveních § 36 tr. zák., § 45a 
odst. 1 tr. zák.  a v řízení předcházejícím též v ustanovení  § 2 odst. 5, 
odst. 6 tr. ř. v neprospěch obviněného V. S. a podle § 269 odst. 2 tr. ř. 
napadený trestní příkaz v celém rozsahu zrušil, neboť výrok o vině v trestním 
příkazu nemůže sám o sobě zůstat pravomocný se zřetelem na důsledky případně 
podaného odporu proti výroku o trestu uvedené v § 314g odst. 2 tr. ř. (podáním 
odporu se ruší celý trestní příkaz). Nejvyšší soud České republiky dále zrušil 
i všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Obvodnímu soudu pro Prahu 4, aby věc 
v potřebném rozsahu znovu projednal a rozhodl, přičemž aby při rozhodování o 
trestu obviněného V. S. respektoval všechna zákonná ustanovení pro ukládání 
trestu, včetně ustanovení § 36 a § 45a odst. 1 tr. zák. Nejvyšší soud České 
republiky v této souvislosti zdůrazňuje, že v novém řízení nemůže dojít ke 
změně rozhodnutí v neprospěch obviněného V. S., a tedy ani k uložení 
přísnějšího trestu, neboť Nejvyšší soud vyslovil, že zákon byl porušen v 
neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 26. srpna 2009

Předseda senátu:

JUDr. J. P.
