Soud: Nejvyšší soud

Spisová značka: 7 Tz 249/2000

Datum rozhodnutí: 23.11.2000

Typ rozhodnutí: ROZSUDEK




7 Tz 249/2000

ČESKÁ REPUBLIKA

R O Z S U D E K 

J M É N E M R E P U B L I K Y

Nejvyšší soud České republiky projednal dne 23. 11. 2000 v Brně ve veřejném 
zasedání v senátě složeném z předsedy JUDr. Stanislava Rizmana a soudců JUDr. 
Antonína Draštíka a JUDr. Karla Hasche stížnost pro porušení zákona, kterou 
podal ministr spravedlnosti České republiky ve prospěch obviněného R. J., proti 
usnesení Městského soudu v Praze, sp. zn. 9 To 508/99, ze dne 10. 9. 1999 a 
rozhodl podle § 268 odst. 2 a § 269 odst. 2 tr. ř. t a k t o :

Usnesením Městského soudu v Praze, sp. zn. 9 To 508/99, ze dne 10. 9. 1999, b y 
l p o r u š e n z á k o n v ustanovení § 147 odst. 1 písm. a), b) a v § 148 
odst. 1 písm. c) tr. ř. a v řízení, které mu předcházelo v ustanovení § 60 
odst. 1 tr. zák. v neprospěch obviněného R. J.

Napadené usnesení, jakož i usnesení Obvodního soudu pro Prahu 5 ze dne 10. 6. 
1999, sp. zn. 3 T 136/95, s e z r u š u j í . Zrušují se též všechna další 
rozhodnutí na zrušená rozhodnutí obsahově navazující, pokud vzhledem ke změně, 
k níž došlo zrušením, pozbyla podkladu.

Odůvodnění:

Trestním příkazem Obvodního soudu pro Prahu 5, sp. zn. 3 T 136/95, ze dne 30. 
8. 1995, byl obviněný R. J. uznán vinným trestným činem neoprávněného užívání 
cizí věci dle § 249 odst. 1 tr. zák., jehož se dopustil tím, že dne 10. 6. 1995 
kolem 03,00 hod v P. 5, S. ulici před domem č. 2147 po vypáčení pravého 
větracího zadního okénka u motorového vozidla zn. ŠKODA 1000 MB, SPZ ABC 35 - 
77, vytrhl spínací kabely, tyto spojil nakrátko, s vozidlem odjel a následně 
byl zadržen policejní hlídkou v ulici O. H. před domem č. 2164, čímž způsobil 
R. H. poškozením vozidla škodu ve výši 255,- Kč. Podle § 249 odst. 1 tr. zák. s 
přihlédnutím k § 314e odst. 2 tr. ř. mu byl uložen trest odnětí svobody v 
trvání 8 měsíců, dle § 58 odst. 1 písm. a) tr. zák., § 59 odst. 1 tr. zák. byl 
výkon trestu odnětí svobody podmíněně odložen na zkušební dobu v trvání 3 let. 
Trestní příkaz nabyl právní moc 20. 11. 1996.

Usnesením Obvodního soudu pro Prahu 5 ze dne 10. 6. 1999, sp. zn. 3 T 136/95, 
bylo dle § 60 odst. 1 tr. zák. rozhodnuto, že obviněný R. J. vykoná trest 
odnětí svobody v trvání 8 měsíců, uložený shora citovaným trestním příkazem, 
přičemž pro výkon tohoto trestu byl dle § 39a odst. 2 písm. b), odst. 3 tr. 
zák. zařazen do věznice s dozorem.

Stížnost obviněného proti tomuto rozhodnutí Městský soud v Praze svým 
usnesením, sp. zn. 9 To 508/99, ze dne 10. 9. 1999 podle § 148 odst. 1 písm. c) 
tr. ř. jako nedůvodnou zamítl.

Proti usnesení Městského soudu v Praze podal ministr spravedlnosti stížnost pro 
porušení zákona ve prospěch obviněného R. J. Namítá v ní porušení zákona v 
ustanoveních § 147 odst. 1 písm. a), b) a v § 148 odst. 1 písm. c) tr. ř. a v 
řízení tomuto usnesení předcházejícímu v ustanovení § 60 odst. 1 tr. zák. 

Podle názoru ministra spravedlnosti oba soudy při svém rozhodování nepřihlédly 
ke skutečnosti, že na trestní příkaz Obvodního soudu pro Prahu 5, sp. zn. 3 T 
136/95, ze dne 30. 8. 1995 se vztahovalo Rozhodnutí prezidenta republiky o 
amnestii ze dne 3. února 1998. Z čl. II. odst. 2 písm. a) tohoto rozhodnutí je 
zřejmé, že se promíjí podmíněně odložené tresty odnětí svobody pravomocně 
uložené ke dni rozhodnutí za trestné činy uvedené v čl. I., tedy mj. za trestné 
činy spáchané úmyslně přede dnem rozhodnutí, pokud na ně zákon stanoví trest 
odnětí svobody nepřevyšující dva roky. Z ustanovení § 249 odst. 1 tr. zák. je 
zřejmé, že tento trestný čin s trestní sazbou 0 až 2 roky lze podřadit pod 
trestné činy uvedené v čl. I. písm. a) Rozhodnutí prezidenta republiky o 
amnestii ze dne 3. února 1998. Použití amnestie není vyloučeno ani podle čl. 
IV. odst. 1 písm. a), neboť obviněný nebyl v posledních deseti letech přede 
dnem rozhodnutí o amnestii, tedy dnem 3. 2. 1998, odsouzen k nepodmíněnému 
trestu odnětí svobody, aniž by se na něj nehledělo jako by nebyl odsouzen a 
trestný čin neoprávněného užívání cizí věci dle § 249 odst. 1 tr. zák. není 
uveden v taxativním výčtu trestných činů v čl. IV. odst. 1 písm. b).

Dle opisu rejstříku trestů byl obviněný sice dne 1. 10. 1988 propuštěn z výkonu 
trestu odnětí svobody, nicméně tento trest byl zahlazen. Z opisu rejstříku 
trestů rovněž vyplývá, že dne 6. 11. 1997 byl obviněný uznán vinným rozsudkem 
Obvodního soudu pro Prahu 5, sp. zn. 1 T 16/96, trestnými činy krádeže dle § 
247 odst. 1 písm. b), odst. 3 písm. c) tr. zák. a dalších a byl mu uložen trest 
odnětí svobody v trvání 2 let nepodmíněně se zařazením do věznice s dozorem. 
Přezkoumáním tohoto rozsudku je zřejmé, že obviněnému byl soudem 1. stupně 
uložen trest odnětí svobody v trvání 2 let podmíněně, odložený na zkušební dobu 
v trvání 5 let. Teprve k odvolání státního zástupce byl tento rozsudek zrušen 
ohledně obviněného ve výroku o podmíněném odkladu výkonu trestu odnětí svobody 
a rozsudkem Městského soudu v Praze ze dne 19. 8. 1998, sp. zn. 9 To 376/98, mu 
byl uložen trest odnětí svobody v trvání 2 let nepodmíněně se zařazením pro 
jeho výkon do věznice s dozorem. Stalo se tak až po vydání rozhodnutí o 
amnestii z 3. února 1998.

Na základě těchto skutečností ministr spravedlnosti navrhl, aby Nejvyšší soud 
České republiky podle § 268 odst. 2 tr. ř. vyslovil, že usnesením Městského 
soudu v Praze, sp. zn. 9 To 508/99, ze dne 10. 9. 1999 byl porušen zákon v 
ustanovení § 147 odst. 1 písm. a), b) tr. ř. a § 148 odst. 1 písm. c) tr. ř. a 
v řízení mu předcházejícím v § 60 odst. 1 tr. zák. v neprospěch obviněného R. 
J., a aby podle § 269 odst. 2 tr. ř. usnesení Městského soudu v Praze ze dne 
10. 9. 1999, sp. zn. 9 To 508/99 a usnesení Obvodního soudu pro Prahu 5 ze dne 
10. 6. 1999, sp. zn. 3 T 136/95, zrušil.

Nejvyšší soud České republiky přezkoumal podle § 267 odst. 1 tr. ř. z podnětu 
stížnosti pro porušení zákona správnost výroku napadeného usnesení, jakož i 
řízení, které mu předcházelo a shledal, že zákon porušen byl.

Z usnesení Obvodního soudu pro Prahu 5, zejména z jeho odůvodnění plyne, že 
tento soud opírá svůj závěr, podle něhož obviněný nevedl ve zkušební době, tj. 
od 20. 11. 1996 do 20. 11. 1999 řádný život, o pravomocný rozsudek Okresního 
soudu v Písku, sp. zn. 3 T 345/97, ze dne 13. 7. 1998, z něhož bylo zjištěno, 
že obviněný se ve zkušební době dopustil dalšího trestného činu, a to trestného 
činu zanedbání povinné výživy podle § 213 odst. 1 tr. zák. Tento rozsudek nabyl 
právní moc dne 4. 8. 1998.

Nalézací soud však evidentně opomněl svou povinnost zkoumat, zda se na 
odsouzení obviněného nevztahuje amnestie prezidenta republiky z 3. února 1998. 
Pokud by si vyřešil tuto předběžnou otázku, musel by nezbytně dospět k závěru, 
že na podmíněné odsouzení, které je předmětem rozhodování ve smyslu § 60 odst. 
1 věta za středníkem tr. zák. a § 330 odst. 1 tr. ř. se vztahuje čl. II. odst. 
2 písm. a) a jeho aplikaci nebrání ani čl. IV. odst. 1 písm. a) Rozhodnutí 
prezidenta republiky o amnestii z 3. února 1998. Tedy, že odsouzení, které je 
předmětem rozhodování je prominuto s účinky zahlazení.

V podstatě stejného pochybení se dopustil i soud druhého stupně. Ten především 
nerespektoval dostatečně důsledně svou přezkumnou povinnost plynoucí z 
ustanovení § 147 odst. 1 písm. a), b) tr. ř., neujasnil si dostatečně případný 
dopad amnestie na napadené rozhodnutí, a proto dospěl k nesprávnému závěru, 
když stížnost obviněného jako nedůvodnou podle § 148 odst. 1 písm. c) tr. ř. 
zamítl. Rovněž on vycházel z odsuzujícího rozsudku Okresního soudu v Písku, sp. 
zn. 3 T 345/97, navíc však argumentuje i odsouzením obviněného trestním 
příkazem Obvodního soudu pro Prahu 5, sp. zn. 29 T 111/98, pro trestný čin 
vydírání podle § 235 odst. 1 tr. zák. spáchaný dne 20. února 1998. Opomenul 
však, že uvedený trestní příkaz byl vydán až 21. 1. 1999 a právní moc nabyl až 
28. 5. 1999, tj. víc než rok po vyhlášení amnestie z 3. února 1998 a že tedy ke 
dni vyhlášení amnestie obviněný odsouzen k nepodmíněnému trestu odnětí svobody 
nebyl, resp. se na něho hledí jako by odsouzen nebyl.

Na tomto závěru nic nemění fakt, že obviněný se jak trestného činu zanedbání 
povinné výživy, tak trestného činu vydírání, dopustil ve zkušební době 
stanovené mu při podmíněném odsouzení, protože z hlediska aplikace amnestie je 
rozhodující, že ke dni vyhlášení amnestie nebyl pravomocně odsouzen k 
nepodmíněnému trestu odnětí svobody pro úmyslný trestný čin v posledních deseti 
letech přede dnem amnestie. Ani soud prvního stupně ani soud stížnostní při 
svém rozhodování nevycházely z odsouzení Obvodním soudem pro Prahu 5, sp. zn. 1 
T 16/96, ze dne 6. 11. 1997 a z rozsudku Městského soudu v Praze z 19. 8. 1998, 
sp. zn. 9 To 376/98. Alespoň nic podobného neplyne jak z výroků jejich 
rozhodnutí, tak z jejich písemných odůvodnění.

Pokud jako na možný důvod pochybení (odsouzení bylo konstatováno v průběhu 
veřejného zasedání u soudu prvního stupně) stížnost pro porušení zákona na toto 
odsouzení poukazuje, nezbývá Nejvyššímu soudu než konstatovat, ve shodě se 
stížností pro porušení zákona, že ani toto odsouzení není překážkou aplikace 
amnestie z 3. února 1998. V tomto případě k odsouzení pro úmyslný trestný čin k 
nepodmíněnému trestu odnětí svobody došlo až rozsudkem odvolacího soudu 
(Městský soud v Praze dne 19. 8. 1998, rozsudek sp. zn. 9 To 376/98), tedy 
několik měsíců po vyhlášení amnestie.

Za této situace je zřejmé, že nalézací soud si měl před vydáním rozhodnutí 
podle § 60 odst. 1 tr. zák. vyřešit předběžnou otázku, zda podmíněný trest 
odnětí svobody nebyl obviněnému prominut amnestií prezidenta republiky s účinky 
zahlazení. Z toho, co je výše uvedeno je jednoznačné, že amnestijní rozhodnutí 
se na odsouzení obviněného trestním příkazem Obvodního soudu pro Prahu 5, sp. 
zn. 3 T 136/95, ze dne 30. 8. 1995 vztahuje. 

Pokud tedy Městský soud v Praze svým usnesením, sp. zn. 9 To 508/99, ze dne 10. 
9. 1999 stížnost obviněného zamítl jako nedůvodnou, porušil svou přezkumnou 
povinnost a tedy porušil zákon v ustanoveních § 147 odst. 1 písm. a), b) a v § 
148 odst. 1 písm. c) tr. ř. V řízení, které řízení u stížnostního soudu 
předcházelo byl z výše naznačených důvodů porušen zákon v § 60 odst. 1 tr. zák. 
V obou případech byl zákon porušen v neprospěch obviněného.

Vzhledem k tomu Nejvyšší soud České republiky napadené usnesení Městského soudu 
v Praze, jakož i usnesení Obvodního soudu pro Prahu 5, sp. zn. 3 T 136/95, ze 
dne 10. 6. 1999 zrušil a zrušil rovněž všechna další rozhodnutí, na zrušená 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu.

Vzhledem k ustanovení § 60 odst. 3 tr. zák., jakož i vzhledem k rozhodnutí o 
amnestii, není nutno ve věci činit rozhodnutí nové. Nejvyšší soud proto 
neaplikoval postup podle § 270 odst. 1 tr. ř.

Poučení: Proti tomuto rozhodnutí není stížnost pro porušení zákona přípustná.

V Brně dne 23. listopadu 2000

Předseda senátu:

JUDr. Stanislav Rizman

Soud: Nejvyšší soud

Spisová značka: 7 Tz 249/2000

Datum rozhodnutí: 23.11.2000

Typ rozhodnutí: ROZSUDEK




7 Tz 249/2000 

U S N E S E N Í 

Předseda senátu Nejvyššího soudu České republiky rozhodl dne 24. ledna 2001 ve 
věci obviněného R. J., o výši odměny a nákladech hotových výdajů ustanoveného 
obhájce t a k t o : 

Podle § 151 odst. 3 tr. ř. per analogiam, určuji JUDr. Z. D., advokátní 
kancelář, odměnu a náhradu hotových výdajů podle vyhlášky MS ČR č. 177/1996 
Sb., ve znění vyhl. č. 235/1997 Sb., t a k t o : 

1) Za převzetí a přípravu obhajoby 1 000 Kč 

2) Za studium spisu dne 8. 11. 2000 1 000 Kč 

3) Účast u veřejného zasedání dne 23. 11. 2000 1 000 Kč 

3 000 Kč 

Snížení o 10 % (§ 15a vyhl.) - 300 Kč 

Odměna 2 700 Kč 

Náhrada hotových výdajů paušální sazbou 3 x 75 Kč 225 Kč 

C e l k e m 2 925 Kč 

O d ů v o d n ě n í : 

JUDr. Z. D. byl opatřením předsedy senátu ze dne 31. 10. 2000 ustanoven 
obhájcem obviněného R. J. pro řízení o stížnosti pro porušení zákona z důvodu § 
36a odst. 2 písm. a) tr. ř. - obviněný byl v době řízení ve výkonu trestu 
odnětí svobody. 

Po skončení řízení uplatnil obhájce nárok na odměnu a náhradu hotových výdajů 
za poskytnutou právní službu. 

Předseda senátu přezkoumal předložené vyúčtování a zjistil, že odměna i náhrada 
hotových výdajů je účtována správně. Odměna za jeden úkon právní pomoci činí v 
tomto případě 1 000 Kč. Počet účtovaných úkonů odpovídá skutečně poskytnuté 
právní službě. Vzhledem k ustanovení § 15a vyhlášky se mimosluvní odměna za 
úkony právní služby snižuje o 10 %, tj. za 3 úkony činí 2 700 Kč. Spolu s 
náhradou nákladů paušální částkou, která je za 3 úkon 225 Kč, činí odměna a 
hotové výdaje advokáta 2 925 Kč. 

Tuto částku mu účtárna Nejvyššího soudu proplatí na účet. 

Poučení: Proti tomuto usnesení není stížnost přípustná. 

V Brně dne 24. ledna 2001 

Předseda senátu: 

JUDr. Stanislav Rizman 

