Soud: Nejvyšší soud

Spisová značka: 4 Tz 76/2011

Datum rozhodnutí: 27.09.2011

Typ rozhodnutí: ROZSUDEK


Dotčené předpisy: § 269 odst. 2 tr. ř., § 268 odst. 2 tr. ř.

Kategorie rozhodnutí: D




 
 4 Tz 76/2011-29

ČESKÁ REPUBLIKA 
ROZSUDEK
JMÉNEM REPUBLIKY




	Nejvyšší soud České republiky projednal ve veřejném zasedání dne 27. 
září 2011 v senátě složeném z předsedkyně JUDr. Danuše Novotné a soudců JUDr. 
Františka Hrabce                  a JUDr. Stanislava Rizmana stížnost pro 
porušení zákona, kterou podal ministr spravedlnosti ve prospěch obviněného P.  
K., proti usnesení Okresního soudu v Tachově ze dne 26. 4. 2010, sp. zn. 8 T 
7/2001, a podle § 268 odst. 2 a § 269 odst. 2 tr. řádu rozhodl   t a k t o:


Pravomocným usnesením Okresního soudu v Tachově ze dne 26. 4. 2010, sp. zn.  8 
T 7/2001, a v řízení, které mu předcházelo,   b y l    p o r u š e n    z á k o 
n   v ustanoveních           § 83 odst. 1 tr. zákoníku a § 2 odst. 5, 6 tr. 
řádu v neprospěch obviněného P. K.

Napadené usnesení  s e    z r u š u j e .

Současně se zrušují všechna další rozhodnutí, na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

                                                

O d ů v o d n ě n í :

Obviněný P. K. byl rozsudkem Okresního soudu v Tachově ze dne 30. 8. 2002, sp. 
zn. 8 T 7/2001, uznán vinným trestným činem podvodu podle § 250 odst. 1, 2 tr. 
zákona  č. 140/1961 Sb. účinného do 31. 12. 2009 (dále jen tr. zákon), za což 
mu byl uložen trest odnětí svobody v trvání osmnácti měsíců. Výkon tohoto 
trestu byl podle § 58 odst. 1 a § 59 odst. 1  tr. zákona podmíněně odložen na 
zkušební dobu v trvání dvou a půl roku. Podle § 59 odst. 2 tr. zákona soud 
obviněnému uložil povinnost, aby v době podmíněného odsouzení dle svých sil a 
možností uhradil poškozenému Š. S. způsobenou škodu. Podle § 228 odst. 1 tr. 
řádu zavázal soud obviněného k povinnosti uhradit poškozenému Š. S., škodu ve 
výši 120.000,- Kč. 

Obviněný P. K. podal proti rozsudku soudu prvního stupně v zákonné lhůtě 
odvolání, které Krajský soud v Plzni neshledal důvodným a usnesením ze dne 7. 
11. 2002, sp. zn. 7 To 528/2002, je podle § 256 tr. řádu zamítl.

Usnesením ze dne 26. 4. 2010, sp. zn. 8 T 7/2001, rozhodl Okresní soud v 
Tachově, že se podle § 83 odst. 1 tr. zákoníku za použití § 330 odst. 1 tr. 
řádu obviněnému nařizuje výkon podmíněně odloženého trestu odnětí svobody v 
trvání osmnácti měsíců, pro jehož výkon byl podle § 56 odst. 2 písm. b) tr. 
zákoníku zařazen do věznice s dozorem.

Stížnost obviněného P. K. proti tomuto rozhodnutí byla usnesením Krajského 
soudu v Plzni ze dne 20. 5. 2010, sp. zn. 9 To 199/2010, podle § 148 odst. 1 
písm. b) tr. řádu zamítnuta jako opožděně podaná.

Ministr spravedlnosti podal podle § 266 odst. 1 tr. řádu proti pravomocnému 
usnesení Okresního soudu v Tachově ze dne 26. 4. 2010, sp. zn. 8 T 7/2001, 
stížnost pro porušení zákona ve prospěch obviněného P. K. Podle názoru ministra 
spravedlnosti byl napadeným rozhodnutím v neprospěch tohoto obviněného porušen 
zákon v ustanoveních § 83 odst. 1 tr. zákoníku a v řízení předcházejícím též v 
ustanoveních § 2 odst. 5, 6 tr. řádu.

Ministr spravedlnosti v písemně vyhotovené stížnosti pro porušení zákona 
obsáhle zrekapituloval činnost okresního soudu v době, kdy ještě lhůta 
podmíněného odsouzení ve věci sp. zn. 8 T 7/2001, byla v běhu, jakož i činnost 
soudu v období od jejího skončení do data rozhodnutí o přeměně trestu, tj. do 
dne konání veřejného zasedání dne 26. 4. 2010. Připustil, že okresní soud po 
jistou dobu skutečně nevěděl, kde se obviněný zdržuje a tato překážka 
odůvodňovala skutečnost, že ve věci nebylo nařízeno veřejné zasedání, na druhé 
straně však akcentoval ta zjištění, z nichž soud nepochybně zjistil existenci 
vazby obviněného v jiné trestní věci, nadto, když o ní dne 27. 4. 2007 sám 
rozhodoval. Znal také místo pobytu obviněného po datu 2. 10. 2006, kdy rozhodl 
o jeho propuštění z vazby a stanovení dohledu probačního úředníka. Od toho měl 
navíc podrobnou zprávu, že obviněný stanovená pravidla probačního dohledu 
dodržuje. Ministr spravedlnosti poukázal také na nečinnost okresního soudu v 
obdobích od července 2003 do 12. 11. 2004 a od 30. 9. 2005 do 9. 3. 2007. Tyto 
neodůvodněné prodlevy v činnosti soudu se podílely na nedodržení časového 
limitu pro možné rozhodování okresního soudu o přeměně trestu, stanoveného § 60 
odst. 2 tr. zákona  (§ 83 odst. 3 tr. zákoníku). Okresnímu soudu vytkl, že se 
při veřejném zasedání dne 26. 4. 2010 ani okrajově nezabýval otázkou, zda je 
ještě vůbec oprávněn ve věci rozhodovat v intencích § 83 odst. 1 tr. zákoníku.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. řádu vyslovil, že 
napadeným usnesením Okresního soudu v Tachově ze dne 26. 4. 2010, sp. zn. 8 T 
7/2001, byl v neprospěch obviněného P. K. porušen zákon v namítaném rozsahu, a 
aby podle § 269 odst. 2 tr. řádu toto usnesení zrušil, včetně všech na něj 
obsahově navazujících rozhodnutí, pokud vzhledem ke změně, k níž došlo 
zrušením, pozbyla podkladu.

Z obsahu přezkoumávaného trestního spisu Nejvyšší soud zjistil, že počátek běhu 
zkušební doby byl stanoven dnem 7. 11. 2002 a její konec byl vyznačen dnem 7. 
5. 2005. 

Podle ustanovení § 60 odst. 1 tr. zákona č. 140/1961 Sb. účinného do 31. 12. 
2009  (nyní podle § 83 odst. 1 tr. zákoníku účinného od 1. 1. 2010), jestliže 
podmíněně odsouzený vedl ve zkušební době řádný život a vyhověl uloženým 
podmínkám, vysloví soud, že se osvědčil; jinak rozhodne, a to popřípadě již 
během zkušební doby, že se trest vykoná. Podle § 60 odst. 2  tr. zákona (nyní 
podle § 83 odst. 4 tr. zákoníku) neučiní-li soud do roka od uplynutí zkušební 
doby rozhodnutí podle odstavce 1, aniž na tom měl podmíněně odsouzený vinu, má 
se za to, že se podmíněně odsouzený osvědčil.

Okresní soud během zkušební doby zjišťoval v červenci v roce 2003, zda obviněný 
plní rozsudkem stanovenou povinnost a zda poškozenému S. hradí škodu ve výši 
120.000,- Kč. Z písemného vyjádření poškozeného zjistil, že z dlužné částky 
byla k datu 18. 7. 2003 dosud zaplacena částka 5.000,- Kč. Stejný dotaz činil 
samosoudce dne 2. 6. 2003, přičemž z razítka soudní kanceláře na referátu je 
patrno, že k realizaci dotazu došlo až po 17 měsících dne 12. 11. 2004. Z další 
písemné zprávy poškozeného podané dne 23. 11. 2004 bylo zjištěno, že na náhradě 
škody obviněný zaplatil 14.000,- Kč.

Po skončení zkušební doby samosoudce opakovaným dotazem od poškozeného zjistil, 
že obviněný v jejím průběhu uhradil škodu pouze ve výši 14.000,- Kč. Z 
doplněného opisu rejstříku trestů bylo patrno, že obviněný nebyl ve zkušební 
době trestán. Ze zprávy o pověsti, kterou podal Městský úřad v T. bylo 
zjištěno, že se obviněný na adrese v T. nezdržuje a přestěhoval se do N. Tuto 
okolnost Městský úřad v N. nepotvrdil, naopak ze zprávy Centrální evidence 
obyvatel v Praze bylo zjištěno, že je přihlášen k trvalému pobytu v H. B. 
Prověřením této okolnosti okresní soud zjistil, že se obviněný v H. B. na udané 
adrese nezdržuje, proto vydal dne 30. 9. 2005 podle § 69 odst. 1 tr. řádu 
příkaz k zatčení obviněného. Soudní kanceláří byl příkaz vypraven dne 3. 10. 
2005 a dále je ze spisu patrno, že až do 13. 3. 2007 okresní soud nezjišťoval 
žádné okolnosti týkající se pobytu obviněného, ani neurgoval realizaci vydaného 
příkazu k zatčení. Přitom ze spisu okresního soudu v Tachově sp. zn. Nt 35/2006 
je zřejmé, že stejný samosoudce rozhodl o vzetí obviněného do vazby z důvodů § 
67 písm. a) tr. řádu v jiné trestní věci, vedené u téhož soudu, takže 
přinejmenším od tohoto data znal místo pobytu obviněného, které bylo v H., K., 
okres T., věděl, že obviněný byl zadržen dne 23. 7. 2006 a vazbu vykonává ve 
Věznici Plzeň - Bory a že je stíhán pro 69 útoků pokračujícího trestného činu 
podvodu podle § 250 odst. 1, 3 písm. b) tr. zákona č. 140/1969 Sb. Ze spisu 
Okresního soudu v Tachově sp. zn. Nt 102/2006, vyplývá, že týž samosoudce, 
který posuzuje i nyní projednávanou trestní věc, rozhodl usnesením ze dne 2. 
10. 2006, že obviněného propouští podle 72 odst. 3 tr. řádu z vazby na svobodu, 
podle   § 73 odst. 1 písm. a) tr. řádu přijal záruku manželky obviněného R. K. 
za další chování obviněného, podle § 73 odst. 1 písm. b) tr. řád přijal písemný 
slib obviněného nahrazující vazbu s vyjmenovanými omezeními, podle § 73 odst. 1 
písm. c) tr. řádu stanovil dohled probačního úředníka. Ze stejného spisu plyne, 
že probační úředník dne 11. 12. 2006 sdělil soudu, že obviněný plní všechna 
uložená omezení.

Samosoudce Okresního soudu v Tachově nařídil na den 17. 4. 2007 veřejné 
zasedání, v němž mělo být rozhodováno o tom, zda se obviněný ve zkušební době 
osvědčil či nikoli, k němuž se obviněný osobně dostavil, uvedl přesnou adresu 
svého bydliště (P., H.), sdělil, že je bez zaměstnání, které si hledá a že mu 
jeho osobní sociální situace dosud neumožnila poškozenému v plné výši škodu 
uhradit. Nato okresní soud odročil veřejné zasedání na neurčito s tím, že 
obviněnému bude poskytnuta 60 denní lhůta k tomu, aby zbývající částku uhradil. 
Po osmnácti měsících dne 14. 10. 2008 obdržel okresní soud zprávu, že obviněný 
na náhradě škody poškozenému dosud zaplatil 60.000,- Kč (čl. 119 spisu) a po 
dalších  šestnácti měsících nařídil ve věci veřejné zasedání, kde rozhodl o 
tom, že se podmíněně odložený trest odnětí svobody v trvání osmnácti měsíců 
vykoná.

V odůvodnění rozhodnutí uvedl, že obviněný byl pro soud nedosažitelný, neboť 
byl neznámého pobytu. Pokud byl obviněný zatčen, stalo se tak v souvislosti s 
jinou trestnou činností, jíž se dopouštěl dílem i ve zkušební době posuzovaného 
podmíněného odsouzení. Podle názoru okresního soudu bylo nejprve nutno vyčkat 
právní moci  následného rozhodnutí o této nové trestné činnosti, čímž odůvodnil 
závěr, že nerozhodoval ve lhůtě uvedené v ustanovení § 83  odst. 3 tr. 
zákoníku. Zohlednil i zjištění, že způsobenou škodu obviněný uhradil ve 
zkušební době jen z malé části.

Nejvyšší soud především konstatuje, že povinnost soudu postupovat tak, aby byl 
zjištěn skutkový stav věci (§ 2 odst. 5 tr. řádu) se vztahuje na celé trestní 
řízení, tudíž rovněž i na rozhodování o tom, zda se podmíněně odsouzený ve 
zkušební době osvědčil, a  provedené důkazy je nutno hodnotit způsobem 
předvídaným ustanovením § 2 odst. 6 tr. řádu. Okresní soud v Tachově tuto svou 
povinnost zčásti plnil, a to v  případech, kdy již během zkušební doby 
shromažďoval důkazy o způsobu života obviněného, taktéž o tom, zda a v jaké 
míře se podroboval stanoveným přiměřeným omezením, tj. zda splácí způsobenou 
škodu, apod. Výhrady nelze vznést ani k tomu závěru okresního soudu, že 
vyčkával na výsledek nově vedeného trestního stíhání, jež bylo vůči obviněnému 
vedeno pro majetkovou trestnou činnost.

Nelze však souhlasit s výkladem, který okresní soud zaujal k aplikaci 
ustanovení § 83 odst. 3 tr. zákoníku (§ 60 odst. 2 tr. zákona). Soud má 
povinnost rozhodnout podle tohoto zákonného ustanovení do roka od uplynutí 
zkušební doby rozhodnutí, zda se podmíněně odsouzený osvědčil či zda podmíněně 
odložený trest odnětí svobody vykoná. Neučiní-li tak, nastává fikce osvědčení. 
Podmínkou dodržení tohoto časového limitu je jak aktivní činnost soudu,  tak 
stav podmíněný chováním obviněného – tzn. že sám nezavinil situaci, že soud ve 
stanovené roční lhůtě nemohl  rozhodnout. Pod pojem „zavinění obviněného“ v 
intencích požadavku ustanovení § 83 odst. 3 tr. zákoníku je  nutno podřadit 
takové chování obviněného,  kdy se pro soud stal nedosažitelným, kdy často mění 
pobyt, aniž jeho změnu dal na vědomí příslušným orgánům. Tato překážka však 
trvá jen po dobu, kdy se obviněný opět stane dosažitelným (např. jeho dodáním 
do výkonu trestu v jiné trestní věci, obdobně vzetím do vazby v jiné trestní 
věci). Rozhodující soud je v takovém případě  povinen bez průtahů nařídit 
veřejné zasedání podle § 330 odst. 1 tr. řádu. Otázku, zda podmíněně odsouzený 
zavinil, že nebylo možno rozhodnout o tom, zda se osvědčil, do jednoho roku  od 
uplynutí zkušební doby, řeší soud jako otázku předběžnou podle § 9 odst. 1 tr. 
řádu a musí k jejímu vyřešení provést potřebné důkazy. Okolnost, že se obviněný 
nachází ve vazbě či výkonu trestu, sama o sobě nezakládá  vinu obviněného na 
tom, že soud ve lhůtě jednoho roku nerozhodl podle § 83 odst. 3 tr. zákoníku.

Pokud je pod tyto obecné úvahy podřazena konkrétní činnost Okresního soudu v 
Tachově v posuzované trestní věci, pak je třeba konstatovat, že již od 24. 7. 
2006 bylo tomuto soudu známo, že obviněný byl vzat samosoudcem téhož soudu do 
vazby pro majetkovou trestnou činnost kvalifikovanou jako trestný čin podvodu 
podle § 250  odst. 1, odst. 3 písm. b) tr. zákona. V době od 2. 10. 2006, kdy 
byl obviněný z vazby propuštěn, znal okresní soud adresu bydliště obviněného i 
skutečnost, že spolupracuje s probačním úředníkem, což osvědčuje zpráva tohoto 
úředníka. Překážka spočívající v nedosažitelnosti obviněného tak v této době 
neexistovala   a povinností okresního soudu bylo ve věci konat. Naproti tomu 
okresní soud namísto urychleného nařízení veřejného zasedání byl v době od 30. 
9. 2005 do 9. 3. 2007 zcela nečinný, přičemž nečinnost soudu je zřejmá i v 
období od července 2003 do 12. 11. 2004. 

Pokud okresní soud rozhodl o přeměně podmíněného odloženého trestu odnětí 
svobody ve veřejném zasedání dne 26. 4. 2010, neměl pro jeho konání dány 
zákonné předpoklady, přičemž z protokolu o veřejném zasedání, ale i z 
odůvodnění rozhodnutí, které tohoto dne soud učinil, je patrno, že se otázkou, 
zda je vůbec oprávněn ve věci jednat a rozhodnout, vůbec nezabýval. Je  mimo 
pochybnost zjištěno, že samosoudce mohl o přímém výkonu původně podmíněně 
odloženého trestu odnětí svobody i s přihlédnutím k možné nedosažitelnosti 
obviněného rozhodnout v souladu se zákonem, pokud by byl ve věci řádně činný, a 
to i v případě, rozhodoval-li by po uplynutí zákonné jednoroční lhůty, neboť by 
tak činil z viny obviněného. Jestliže však okresní soud rozhodl až po 
pravomocném skončení další trestní věci obviněného vedené u Okresního soudu v 
Tachově pod sp. zn. 2 T 22/2007, a v situaci, kdy znal adresu bydliště 
obviněného na svobodě, či kdy mu bylo známo, že osobní svoboda obviněného je 
omezena v důsledku jeho vazby, nelze konstatovat, že toto opožděné rozhodnutí 
bylo učiněno výlučně zaviněním obviněného. Navíc se okresní soud o tomto 
odsouzení ve věci sp. zn. 2 T 22/2007 dověděl až po uplynutí zákonné jednoroční 
lhůty stanovené tehdy účinným § 60 odst. 2 tr. zákona.

 Vzhledem k výše uvedeným důvodům Nejvyšší soud podle § 268 odst. 2 tr. řádu 
vyslovil, že pravomocným usnesením Okresního soudu v Tachově ze dne 26. 4. 2010 
sp. zn. 8 T 7/2001,        a v řízení, které mu předcházelo, byl porušen zákon 
v ustanoveních § 83 odst. 1 tr. zákoníku a § 2 odst. 5, 6 tr. řádu v neprospěch 
obviněného P. K. Podle § 269 odst. 2 tr. řádu poté napadené usnesení zrušil, 
stejně tak zrušil i všechna rozhodnutí, která na zrušené usnesení obsahově 
navazovala, pokud vzhledem ke změně, k níž došlo zrušením, pozbyla podkladu. 
Další opatření ve věci nečinil, neboť výše citovanými výroky bylo docíleno 
stavu, který je v souladu se zákonem, tj. má se za to, že se obviněný podle § 
60 odst. 2 tr. zákona ve zkušební době podmíněného odsouzení ve věci Okresního 
soudu v Tachově sp. zn. 8 T 7/2001, osvědčil  a podle § 60 odst. 3 tr. zákona 
se na něj hledí, jako by nebyl odsouzen.

P o u č e n í : Proti tomuto rozhodnutí není opraný prostředek přípustný.


V Brně dne 27. září 2011


Předsedkyně senátu:
JUDr. Danuše  N o v o t n á  


