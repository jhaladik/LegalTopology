Soud: Nejvyšší soud

Spisová značka: 4 Tz 68/2009

Datum rozhodnutí: 24.09.2009

Typ rozhodnutí: ROZSUDEK




4 Tz 68/2009

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 24. září 2009 
v senátě složeném z předsedkyně JUDr. Danuše Novotné a soudců JUDr. Františka 
Hrabce a JUDr. Petra Šabaty stížnost pro porušení zákona, kterou podala 
ministryně spravedlnosti ve prospěch obviněného  I. Ž., proti pravomocnému 
usnesení Krajského soudu v Praze ze dne 23. 5. 2006, sp. zn. 13 To 144/2006, a 
podle § 268 odst. 2, § 269 odst. 2 a § 270 odst. 1 tr. řádu rozhodl   t a k t o 
:

Pravomocným usnesením Krajského soudu v  Praze ze dne 23. 5. 2006, sp. zn. 13 
To 144/2006,   b y l    p o r u š e n    z á k o n   v ustanoveních § 254 odst. 
1 a § 256 tr. řádu v neprospěch obviněného I. Ž.

Napadené usnesení   s e    z r u š u j e .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

Krajskému soudu v Praze   s e    p ř i k a z u j e , aby věc v potřebném 
rozsahu znovu projednal a rozhodl.

O d ů v o d n ě n í :

Rozsudkem Okresního soudu v Mladé Boleslavi ze dne 27. 2. 2006, sp. zn. 1 T 
186/2005, byl obviněný I. Ž. uznán vinným trestnými činy nedovolené výroby  a  
držení omamných a psychotropních látek a jedů podle § 188 odst. 1, odst. 2 
písm. a)  tr. zákona a § 187 odst. 1, odst. 2 písm. a) tr. zákona. Uvedených 
trestných činů se obviněný podle výroku rozsudku dopustil tím, že v době od 
ledna 2005 do odhalení dne 4. 5. 2005 obviněná M. P. umožnila L. Z., proti 
němuž bylo trestní stíhání vyloučeno k samostatnému projednání, aby v objektu v 
H. n. J., okres M. B., měl zařízení sloužící k výrobě metamfetaminu, který je 
jako psychotropní látka uveden v příloze č. 5 k zákonu č. 167/1998 Sb., a tuto 
psychotropní látku tam vyráběl z tablet léku N., které mu za tím účelem 
opatřoval obviněný I. Ž., přičemž za uvedené období vyrobil cca 1 kg 
metamfetaminu, z něhož část zůstala v objektu  v H. n. J. pro jeho potřebu a 
pro potřebu dalších osob, které se zde nacházely, přičemž obviněná P. z této 
části přinejmenším ve třech případech poskytla tuto látku A. M., převážnou část 
vyrobeného metamfetaminu pak předával obviněnému Ž., který jej distribuoval v 
M. B., a to především v herně V. v. u restaurace S. v ulici U. S., přičemž ji 
přenechal převážně za úplatu přinejmenším v deseti případech M. L., v deseti 
případech F. R., v pěti případech M. Š., v pěti případech M. D., ve dvou 
případech J. S., v patnácti případech M. Š., v patnácti případech P. S., v 
jednom případě P. D., ve dvou případech L. H., v patnácti případech J. V., ve 
třech případech M. Z., a ve třech případech D. M.

Za to mu byl v sazbě § 187 odst. 2 tr. zákona za použití § 35 odst. 1 tr. 
zákona uložen úhrnný trest odnětí svobody v trvání pěti let. Pro výkon trestu 
byl podle § 39a odst. 2 písm. c) tr. zákona zařazen do věznice s ostrahou.

Proti rozsudku podal obviněný I. Ž. odvolání, které projednal Krajský soud v 
Praze, a usnesením z dne 23. 5. 2006, sp. zn. 13 To 144/2006, je podle § 256 
tr. řádu zamítl jako nedůvodné.

Proti pravomocnému usnesení Krajského soudu v Praze podala ministryně 
spravedlnosti podle § 266 odst. 1 tr. řádu stížnost pro porušení zákona ve 
prospěch obviněného I. Ž. Podle jejího názoru byl zákon v neprospěch obviněného 
porušen v ustanoveních § 254 odst. 1 a § 256 tr. řádu.

Poukázala na zjevný rozpor, který existuje mezi vyhlášeným rozsudkem, k němuž 
došlo dne 27. 2. 2006 a mezi jeho písemnou podobou, a v tomto směru 
argumentovala především výrokem písemně vypracovaného rozsudku, protokolem o 
hlavním líčení, který je ve spise založen a přiloženým CD nosičem, na němž bylo 
zaznamenáno doslovné vyhlášení rozsudku. Rozsudek v té podobě, jak byl skutečně 
vyhlášen, byl formulován stručně  a v obecné poloze, než jak byl posléze 
písemně vyhotoven a vyhlášené formulace dávaly podklad k závěru, že obviněný Ž. 
svým jednáním nenaplnil kvalifikované skutkové podstaty  § 188 a 187 tr. 
zákona, neboť v popisu skutku absentovaly okolnosti odůvodňující existenci 
zákonných znaků „ve větším množství“.

Odvolací soud mohl a měl tento rozpor zjistit v souvislosti s řízením, které 
prováděl v intencích ustanovení § 254 odst. 1 tr. řádu, a podle názoru 
ministryně spravedlnosti měl nařídit opravu rozsudku podle § 131 odst. 1 tr. 
řádu předtím, než začal rozsudek přezkoumávat. Pokud tak neučinil a odvolání 
obviněného jako nedůvodné zamítl, porušil  zákon v ustanoveních § 254 odst. 1 a 
§ 256 tr. řádu v neprospěch obviněného.

Závěrem svého mimořádného opravného prostředku stěžovatelka navrhla, aby 
Nejvyšší soud podle § 268 odst. 2 tr. řádu vyslovil, že napadeným usnesením 
Krajského soudu v Praze byl porušen zákon v namítaném rozsahu, aby podle § 269 
odst. 2 tr. řádu toto usnesení zrušil včetně všech na něj obsahově navazujících 
rozhodnutí, pokud vzhledem ke změně, k níž došlo zrušením, pozbyla podkladu, a 
podle § 270 odst. 1 tr. řádu věc přikázal Krajskému soudu v Praze, aby jí v 
potřebném rozsahu znovu projednal a rozhodl. 

Nejvyšší soud České republiky (dále jen “Nejvyšší soud“) přezkoumal podle § 267 
odst. 3 tr. řádu zákonnost a odůvodněnost těch výroků rozhodnutí, proti nimž 
byla stížnost pro porušení zákona podána, v rozsahu a z důvodů v ní uvedených, 
jakož i řízení napadené části rozhodnutí předcházející, a shledal, že zákon byl 
porušen.

Ustanovení § 128 tr. řádu jednoznačně stanoví způsob vyhlášení rozsudku, 
přičemž v odstavci 2) uvádí, že se vyhlašují úvodní slova „Jménem republiky“, 
plné znění výroku, alespoň podstatná část odůvodnění a poučení o opravném 
prostředku. Vyhlášení musí být v naprosté shodě s obsahem rozsudku, tak jak byl 
odhlasován. Z ustanovení § 129 odst. 1 tr. řádu pak vyplývá povinnost vyhotovit 
každý rozsudek písemně, přičemž vyhotovení rozsudku musí být ve shodě s obsahem 
rozsudku tak, jak byl vyhlášen.

Nejvyšší soud konstatuje, že těmito zákonnými ustanoveními se  Okresní soud v 
Mladé Boleslavi důsledně neřídil.

V protokolu o hlavním líčení ze dne 27. 2. 2006 (čl. 591 spisu) kdy byl 
rozsudek vyhlášen je uvedeno, že  po závěrečné poradě vyhlásil předseda senátu 
rozsudek, jímž byla vina obviněného Ž. vyslovena „dle obžaloby“ se stanovením 
právní kvalifikace činu podle § 187 odst.1, odst. 2 písm. a) tr. zákona a § 188 
odst. 1, odst. 2 písm. a) tr. zákona, a současně bylo vyznačeno uložení 
úhrnného nepodmíněného trestu odnětí svobody uloženého v sazbě § 187 odst. 2 
tr. zákona za použití § 35 odst. 1 tr. zákona v trvání  pěti let, pro jehož 
výkon byl obviněný zařazen podle §39a odst. 2 písm. c) tr. zákona do věznice s 
ostrahou.

I za předpokladu, že takto byl skutečně rozsudek vyhlášen je zřejmé, že mezi 
obžalobou a písemně vyhotoveným rozsudkem existuje rozpor, kdy obžaloba kladla 
obviněnému Z., že vyrobil 1,8 kg drogy, zatímco rozsudek zmiňuje ve výroku 
výrobu cca 1 kg této látky, nicméně nejde o rozpor zásadní, který by 
zpochybňoval užitou právní kvalifikaci činu.

Použití přísnější právní kvalifikace činu obviněného Ž., a to podle § 187 odst. 
1, odst. 2 písm. a) a § 188 odst. 1, odst. 2 písm. a) tr. zákona soud prvního 
stupně odůvodnil tím, že tuto činnost s ohledem na dobu provozování této 
nezákonné činnosti a množství drogy, které prošlo rukama obviněného I. Ž., bylo 
nutno posoudit jako jednání spáchané ve větším rozsahu. Bylo totiž prokázáno, 
že takovou látku obviněný I. Ž. opatřil pro dvanáct osob, což podstatně bylo 
jen „špičkou ledovce“, neboť z výpovědí většiny vyslechnutých svědků bylo 
zřejmé, že mezi narkomany v M. B. bylo všeobecně známo, že  u obviněného lze 
„V. V.“ pervitin získat. Po dobu delší než tři měsíce byl tak obviněný Ž. 
významným dodavatelem pervitinu pro M. B., když většina odběratelů obviněného 
byli mladí lidé ve věku kolem dvaceti let, na něž má užívání drog ve zvýšené 
míře zhoubný vliv. Všechny tyto skutečnosti proto podstatně zvýšily stupeň 
nebezpečnosti jednání obviněného I. Ž. pro společnost, a proto k nim soud v 
případě obou trestných činů přihlédl jako k okolnosti podmiňující použití vyšší 
trestní sazby ve smyslu ustanovení § 88 odst. 1 tr. zákona.

S těmito závěry soudu prvního stupně by bylo možno se ztotožnit za situace, kdy 
by písemné vyhotovení rozsudku odpovídalo tomu, jak byl rozsudek dne 27. 2. 
2006 vyhlášen, a to konkrétně v části týkající se popisu skutkových zjištění ve 
výroku o vině ve vztahu k obviněnému Ž.

Z doslovného záznamu vyhlášení rozsudku tak, jak je zachycen na CD nosiči, jenž 
je rovněž obsahem spisu však vyplývá, že rozsudek byl vyhlášen takto: 
„obžalovaní I. Ž. a M. P. jsou vinni, že oba obžalovaní společně s L. Z., proti 
němuž trestní řízení bylo vyloučeno k samostatnému projednání, nejméně od ledna 
2005 do  4. 5. 2005 v obci H. n. J. v objektu  obžalovaná P. s Z. přechovávali 
předměty, zařízení a suroviny sloužící k výrobě psychotropní látky 
metamfetamin, přičemž Z. na tomto zařízení vyráběl z léku N., který mu 
opatřoval obžalovaný Ž., drogu metamfetamin čili zvanou pervitin, přičemž z 
nichž větší část předával obžalovanému Ž., který poté pervitin předával nebo 
prodával dalším osobám v M. B., a to ve větším množství, přičemž obviněná P. 
přinejmenším A. M. předala drogu nejméně ve třech případech“.

Doslovný přepis vyhlášeného rozsudku však neskýtá podklad k úvaze, že trestná 
činnost obviněného v té podobě, jak byla specifikována ve skutečně vyhlášeném 
rozsudku, je důvodně právně posouzena při použití kvalifikovaných skutkových 
podstat. Naopak tento popis nasvědčuje závěru, že obviněný svým takto popsaným 
jednáním naplnil základní skutkové podstaty trestných činů podle § 187 odst. 1 
a § 188 odst. 1 tr. zákona. Vyhlašovací zkratka, jíž se soud prvního stupně 
dopustil a skutečně velmi kusý popis skutkových zjištění bez potřebné 
specifikace ničím neodůvodňují závěr, že se obviněný dopustil obou 
protiprávních jednání „ve větším rozsahu“. Při vyhlášení rozsudku sice bylo 
uvedeno, že drogu obviněný podával nebo předával ve „větším množství“, avšak 
pro závěr, aby toto větší množství dosáhlo intenzity zákonného znaku „ve větším 
rozsahu“ bylo nutno specifikovat počet subjektů, jímž byla droga takto 
dodávána, četnost dodávek, jakož i kvantifikace vyrobené drogy. Tyto chybějící 
údaje nebylo možno z ničeho dovodit, přičemž samotné časové vymezení doby, po 
níž měl obviněný trestnou činnost páchat pro naplnění zmíněného zákonného znaku 
nepostačuje. 

Nejvyšší soud uzavírá, že popis skutku v podobě, v níž byl vyhlášen neodpovídá 
popisu skutku v písemném vyhotovení rozsudku, přičemž skutečně vyhlášený skutek 
neodůvodňuje užití přísnější právní kvalifikace činu, jíž naopak odůvodňuje 
písemně vypracovaný rozsudek. Nejvyšší soud již v obdobné trestní věci 
judikoval, že „primárním dokladem o skutečném průběhu hlavního líčení, tedy i o 
vyhlášení rozsudku, je zvukový záznam, pokud byl pořízen (srov. R 58/2005, ad 
III. Sbírky soudních rozhodnutí a stanovisek)“, tudíž i v posuzované trestní 
věci  vycházel ze zjištění, jež verifikoval zvukový nosič.

Byť obviněný ve svém řádném opravném prostředku tento nesoulad výslovně 
nenamítal, měl si odvolací soud povšimnout již srovnáním skutkové věty obžaloby 
se skutkem popsaným v rozsudku jistých diskrepancí, jež v žádném případě 
nemohly vést k závěru, že rozsudek netrpí vadami. Oproti názoru stěžovatelky 
uvedenému ve stížnosti pro porušení zákona, že totiž měl krajský soud před 
přezkoumáním věci nařídit opravu rozsudku ve smyslu § 131 odst. 1 tr. řádu, 
Nejvyšší soud tento právní názor nezastává. Podle tohoto zákonného ustanovení 
může předseda senátu zvláštním usnesením kdykoli opravit písařské chyby nebo 
jiné zřejmé nesprávnosti. V daném případě nejde o písařskou chybu, přičemž 
konstatovanou vadu – rozpor mezi vyhlášeným rozsudkem a jeho písemným 
vyhotovením  - nebude možno podřadit pod „jinou zřejmou nesprávnost“, jíž by 
bylo možno tímto procesním postupem odstranit. Jde o zásadní rozpor, který může 
případně odstranit odvolací soud sám novým zákonu odpovídajícím vyhlášením 
rozsudku, případně po zrušení rozsudku soudu prvního stupně bude muset k tomuto 
postupu zavázat soud prvního stupně.

Vzhledem k výše uvedeným skutečnostem Nejvyšší soud podle § 268 odst. 2 tr. 
řádu vyslovil, že pravomocným usnesením Krajského soudu v Praze ze dne 23. 5. 
2006, sp. zn. 13 To 144/2006, byl porušen zákon v ustanoveních § 254 odst. 1 a 
§ 256 tr. řádu v neprospěch obviněného I. Ž. Podle § 269 odst. 2 tr. řádu toto 
rozhodnutí zrušil, současně zrušil  i všechna další rozhodnutí na zrušené 
usnesení obsahově navazující, pokud vzhledem ke změně, k níž došlo zrušením, 
pozbyla podkladu. Věc podle § 270 odst. 1 tr. řádu přikázal Krajskému soudu v 
Praze, aby ji v potřebném rozsahu znovu projednal a rozhodl.

Podle § 270 odst. 4 tr. řádu orgán, jemuž byla věc přikázána, je vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 24. září 2009 

                                                                                
     Předsedkyně senátu:

                                                                                
    JUDr. Danuše   N o v o t n á  

	

	
