Soud: Nejvyšší soud

Spisová značka: 4 Tz 83/2002

Datum rozhodnutí: 20.11.2002

Typ rozhodnutí: Rozsudek




4 Tz 83/2002

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném 
dne            20. listopadu 2002 v senátě složeném z předsedy JUDr. Juraje 
Malika a soudců JUDr. Františka Hrabce a JUDr. Danuše Novotné stížnost pro 
porušení zákona podanou ministrem spravedlnosti ve prospěch a neprospěch 
obviněných JUDr. V. Z., CSc., a Mgr. R. P., proti usnesení Městského soudu v 
Praze ze dne 28. 5. 2002 sp. zn. 7 To 180/2002 a rozhodl podle § 268 odst. 2 
tr. ř.  takto:

Usnesením Městského soudu v Praze ze dne 28. května 2002, čj. 7 To 
180/2002-340, byl porušen zákon v ustanoveních § 147 odst. 1 písm. a), b) a § 
148 odst. 1 písm. c)  tr. ř. a v řízení, které mu předcházelo,  dále v 
ustanovení § 188 odst. 1 písm. e) tr. ř., ve prospěch obviněných JUDr. V. Z., 
CSc. a Mgr. R. P.

	 

O d ů v o d n ě n í :

Obvodní státní zastupitelství pro Prahu 8 podalo dne 1. 3. 2002 u Obvodního 
soudu pro Prahu 8 obžalobu na obviněné JUDr. V. Z., Csc. a  Mgr. R. P., která 
jim kladla za vinu spáchání trestného činu neodvedení daně, pojistného na 
sociální zabezpečení, na zdravotní pojištění a příspěvku na státní politiku 
zaměstnanosti podle § 147 odst. 1 tr. zák., spáchaného ve formě 
spolupachatelství podle § 9 odst. 2 tr. zák. Uvedeného trestného činu se měli 
obvinění dopustit neodvedením zálohy na daň z příjmu fyzických osob ze závislé 
činnosti, pojistného na zdravotní pojištění a pojistného na sociální 
zabezpečení jednáním blíže popsaným pod body 1) a  2) obžaloby.

Samosoudce Obvodního soudu pro Prahu 8 přezkoumal podanou obžalobu z hledisek 
uvedených v 181 odst. 1 a § 186 tr. ř. a usnesením ze dne 22. března 2002, čj. 
4 T 26/2002-328 podle § 314c odst. 1 písm. a) tr. ř. za použití § 188 odst. 1 
písm. e) tr. ř. věc vrátil státnímu zástupci k došetření. Své rozhodnutí 
odůvodnil potřebou objasnit základní skutkové okolnosti, bez kterých není možné 
v hlavním líčení ve věci rozhodnout a v řízení před soudem by takové došetření 
bylo v porovnání s možnostmi opatřit takový důkaz v přípravném řízení spojeno s 
výraznými obtížemi nebo by bylo zřejmě na újmu rychlosti řízení. Podle názoru 
samosoudce nebylo orgány činnými v přípravném řízení zejména spolehlivě 
zjištěno, zda obvinění byli srozuměni s tím, že částky, které neodvedli jako 
spoluvlastníci a jednatelé společnosti I.-R., spol. r. o., za své zaměstnance, 
nebudou v budoucnu odvedeny vůbec, nebo zda bylo reálné, že by platby byly 
provedeny v jiném v úvahu připadajícím termínu, po zlepšení hospodářské situace 
podniku. K objasnění této skutečnosti, když účetnictví není k dispozici, se 
měli vyšetřovatelé pokusit o rekonstrukci přehledu o pohledávkách a závazcích 
společnosti I.-R., spol. s  r. o., které existovaly či vznikly v inkriminovaném 
období, za účelem zjištění hospodářského stavu a subjektivní stránky 
obviněných. Obvodní soud shledal dále nezbytným zjistit přibráním znalce tržní 
hodnotu nemovitosti uvedené na č. l. 288 tr. spisu. Dále považoval obvodní soud 
za nutné zjistit čísla všech bankovních účtů společnosti  v kritické době a 
pohyb finančních prostředků na nich uložených, vyslechnout účetní a současnou 
správkyni konkurzní podstaty společnosti Mgr. S. a svědka F. ohledně dlužníků a 
věřitelů společnosti I.–R. Následně vyžádat vysvětlení od takto zjištěných osob 
o povaze a výši závazků, důvodech proč nebyly uhrazeny, jakož i k tomu, kdy to 
muselo být obviněným známo. Za účelné považoval soud i zjištění statutárního 
orgánu sdružení M. – R. a objasnění obhajobou zmíněné obchodní spolupráce.    

Usnesením Městského soudu v Praze ze dne 28. května 2002, čj. 7 To 
180/2002-340, byla stížnost státního zástupce proti shora uvedenému usnesení 
Obvodního soudu pro Prahu 8 podle § 148 odst. 1 písm. c) tr. ř. zamítnuta. V 
odůvodnění tohoto usnesení městský soud uvedl, že provedeným vyšetřováním 
nebyla vina obviněných JUDr. V. Z., CSc. a Mgr. R. P. dostatečně prokázána, je 
proto nezbytné opatřit další důkazy. Městský soud v Praze se ztotožnil s 
názorem soudu I. stupně, že především je třeba se zaměřit na zjištění skutečné 
hospodářské situace ve společnosti I.-R., spol. s  r. o., z toho hlediska, zda 
vůbec bylo reálné, aby v daném případě byly uskutečněny platby daně z příjmu 
fyzických osob, pojistného na zdravotní pojištění a pojistného na sociální 
zabezpečení. Za účelem ověření uvedených skutečností bude proto nezbytné 
provést dokazování tak, jak bylo státní zástupkyni uloženo v usnesení soudu 
prvního stupně. 

Proti tomuto pravomocnému usnesení odvolacího soudu podal ministr spravedlnosti 
České republiky stížnost pro porušení zákona ve prospěch i v neprospěch 
obviněných JUDr. V. Z., Csc. a Mgr. R. P. Podle stěžovatele měl Obvodní soud 
pro Prahu 8 ve vyšetřovacím spise dostatek podkladů na to, aby rozhodl o 
obžalobě meritorně. Stížnost pro porušení zákona poukazuje na skutečnost, že 
společnost I.-R., spol. s  r. o., jejími spolumajiteli byli oba obvinění, z 
důvodu špatné hospodářské situace neprováděla od počátku roku 1996 do doby 
prodeje společnosti v březnu roku 1998 povinné odvody finančních prostředků 
sražených z mezd zaměstnanců jako zálohy na daň z příjmů fyzických osob ze 
závislé činnosti, pojistné na zdravotní pojištění a pojistné na sociální 
zabezpečení. Dále z vyšetřovacího spisu je zřejmé, že obvinění jako poplatníci 
ve stejné době neuhradili nic ani z té části pojištění na sociální zabezpečení 
a zdravotní pojištění zaměstnanců, kterou za zaměstnance platí přímo 
zaměstnavatel. Obvinění JUDr. V. Z., Csc. a Mgr. R. P., jak z listinných 
podkladů založených v trestním spise vyplývá, od března 1996 do března 1998 
neposkytli V. z. p. ČR, O. p.  m. P. žádnou platbu. Obvinění neuhradili 
platební výměry vystavené F. ú. pro P. v celkové výši 790.830,- Kč jako 
nedoplatek na dani z příjmu fyzických osob ze závislé činnosti za rok 1996 a 
měsíce leden a únor 1998, přičemž kontrolu nedoplatků této daně za rok 1997 F. 
ú. pro P. jako správce daně nebyl schopen pro absenci účetních dokladů do 
července 2001 ukončit. Z přehledu P. s. s. z. vyplývá, že společností I.-R., 
spol. s  r. o., byla sražena od ledna 1996 do března 1998 z mezd zaměstnanců 
celková částka 1 223.117, Kč, která správci pojistného nebyla odvedena. 

Podle názoru ministra spravedlnosti lze z uvedených skutkových zjištění učinit 
závěr, že samosoudce Obvodního soudu pro Prahu 8 měl ve vyšetřovacím spise 
dostatek podkladů pro to, aby rozhodl o obžalobě, kterou statní zástupkyně 
Obvodního státního zastupitelství pro Prahu 8 dne 1. 3. 2002 podala na obviněné 
JUDr. V. Z., Csc. a Mgr. R. P. pro trestný čin neodvedení daně, pojistného na 
sociální zabezpečení, na zdravotní pojištění a příspěvku na státní politiku 
zaměstnanosti podle § 147 odst. 1 tr. zák., přičemž z popsané nepříznivé 
hospodářské situace společnosti I.-R., spol. s  r. o., která trvala více jak 
dva roky a která se prohlubovala, nic nesvědčilo o tom, že obvinění  JUDr. V. 
Z., Csc. a Mgr. R. P. svůj závazek vyplývající přímo ze zákona, měli v úmyslu 
vůbec splnit nebo jej splnit v jiném reálném termínu. Stížnost pro porušení 
zákona připouští, že samotná skutečnost, že obvinění nedostáli tomuto závazku v 
termínu splatnosti, by k naplnění skutkové podstaty trestného činu podle § 147 
tr. zák. nestačila, zejména v situaci, kdy společnost nemá v daném termínu 
dostatek volných finančních prostředků, avšak na druhé straně jde o závazek 
vyplývající přímo ze zákona a z hlediska trestní odpovědnosti nelze tolerovat 
jednání, resp. úmyslné opomenutí, spočívající v tom, že obvinění závazek neplní 
soustavně po dlouhou dobu, přičemž je evidentní, že s neplněním závazku v 
hospodaření již předem kalkulovali. Ministr spravedlnosti je toho názoru, že 
podrobná analýza hospodářského stavu společnosti celého inkriminovaného období 
je nadbytečná a rozhodnutí o vrácení věci k došetření, jehož časová náročnost 
by vzhledem k rozsahu požadovaného došetření byla značná a výsledek 
problematický, není v souladu s ustanovením § 188 odst. 1 písm. e) tr. ř., 
který v novelizovaném znění klade důraz na rychlost řízení.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením Městského soudu 
v Praze ze dne 28. 5. 2002, sp. zn. 7 To 180/2002, byl porušen zákon v 
neprospěch i ve prospěch obviněných JUDr. V. Z., Csc. a Mgr. R. P. v ustanovení 
§ 147 odst. 1  písm. a), b)  tr. ř. a v ustanovení § 148 odst. 1 písm. c) tr. 
ř. a v řízení, jež jeho vydání předcházelo, rovněž v ustanovení § 188 odst. 1 
písm. e) tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 188 odst. 1 písm. e) tr. ř. po předběžném projednání obžaloby soud 
vrátí věc státnímu zástupci k došetření, je-li toho třeba k odstranění 
závažných procesních vad přípravného řízení, které nelze napravit v řízení před 
soudem, nebo k objasnění základních skutkových okolností, bez kterých není 
možné v hlavním líčení ve věci rozhodnout, a v řízení před soudem by takové 
došetření bylo v porovnání s možnostmi opatřit takový důkaz v přípravném řízení 
spojeno s výraznými obtížemi nebo by zřejmě bylo na újmu rychlosti řízení.

V souvislosti s interpretací a aplikací citovaného ustanovení je nutno 
zdůraznit, že novelou trestního řádu provedenou zákonem č. 265/2001 Sb. došlo k 
zásadní změně poměru a významu jednotlivých stadií trestního řízení. Přípravné 
řízení má pro příště funkci skutečně přípravnou, pomocnou a těžiště řízení se 
přenáší před soud. Znamená to kromě jiného výrazné omezení procesní činnosti 
orgánů činných v přípravném řízení, odstranění zbytečných duplicit v podobě 
opakovaných výslechů, zejména svědků apod. Tímto pohledem je tedy třeba 
hodnotit výsledky přípravného řízení a řízení před soudem, které nadále nemá 
být pouhou prověrkou správnosti řízení předcházejícího, ale skutečným těžištěm, 
v němž budou za respektování všech základních zásad provedeny rozhodující 
důkazy v patřičné procesní formě, náležitě zhodnoceny, vyvozena z nich správná 
a úplná skutková zjištění a rozhodnuto o vině.

Závažnými vadami přípravného řízení ve smyslu § 188 odst. 1 písm. e) tr. ř. se 
rozumí vady, které samy o sobě nebo ve spojení s jinými závažným způsobem 
zpochybňují zákonnost přípravného řízení a jeho výsledků nebo které mají za 
následek, že k některým úkonům přípravného řízení nelze přihlížet jako k důkazu 
(absolutní neúčinnost důkazu). Na tomto místě je však nutno upozornit, že 
závažné vady přípravného řízení jsou důvodem k vrácení věci státnímu zástupci k 
došetření podle § 188 odst. 1 písm. e) tr. ř. jenom tehdy, pokud jejich náprava 
v řízení před soudem (např. novým provedením důkazu) není možná. Jak je z 
usnesení Obvodního soudu pro Prahu 8 ze dne 22. března 2002, čj. 4 T 
26/2002-328, zřejmé, tento důvod pro vrácení věci k došetření nebyl soudem 
uplatňován. 

Pokud jde o možnost soudu vrátit věc státnímu zástupci k došetření k objasnění 
základních skutkových okolností, je třeba uvést, že věc je dostatečným způsobem 
objasněna zpravidla tehdy, jestliže výsledky přípravného řízení prokazují 
skutečnosti, jež naplňují znaky trestného činu uvedeného v obžalobě, byly-li 
objasněny okolnosti týkající se stupně nebezpečnosti činu pro společnost a 
poměrů obviněného, byla-li prověřena jeho obhajoba, zjištěny okolnosti rozhodné 
pro stanovení druhu a výměry event. trestu či ochranného opatření a příp. 
nároku poškozeného na náhradu škody.

Zákon však již nepožaduje, aby soudu byly předkládány věci, jež byly už v 
přípravném řízení zcela objasněny ze všech hledisek formálně procesními 
postupy  a aby v nich byl opatřen spolehlivý podklad pro jeho rozhodnutí v 
hlavním líčení. Je to dáno tím, že dokazování má probíhat zásadně až v řízení 
před soudem, účelem přípravného řízení je proto tyto důkazy vyhledat, označit, 
opatřit je v dostačující formě a jen v nezbytně nutném rozsahu. Přípravné 
řízení má proto napříště opatřit především dostatek informací potřebných pro 
projednání věci před soudem a nesoustřeďuje se již na jejich procesní 
zafixování. Teprve před soudem mají být tyto důkazy formálně procesními postupy 
provedeny.

I v tomto případě je třeba uvést, že nedostatky přípravného řízení při 
objasnění základních skutkových okolností jsou důvodem k vrácení věci státnímu 
zástupci k došetření podle § 188 odst. 1 písm. e) tr. ř. jenom tehdy, pokud by 
bylo v řízení před soudem takové došetření v porovnání s možnostmi opatřit 
takový důkaz v přípravném řízení spojeno s výraznými obtížemi nebo by zřejmě 
bylo na újmu rychlosti řízení.

Výše uvedené závěry je třeba aplikovat i na tento projednávaný trestní případ. 
Podle § 176 odst. 1, věty první tr. ř., jestliže výsledky vyšetřování 
dostatečně odůvodňují postavení obviněného před soud, státní zástupce podá 
obžalobu a připojí k ní spisy a jejích přílohy. Z obsahu spisu je zřejmé, a 
obvinění to nepopírají, že se dopustili jednání, které jim je obžalobou kladeno 
za vinu, tj. že neodvedli sraženou zálohu na daň, pojistné na sociální a 
zdravotní pojištění, proto objektivně naplnili zákonné znaky trestného činu 
neodvedení daně, pojistného na sociální zabezpečení, na zdravotní pojištění a 
příspěvku na státní politiku zaměstnanosti podle § 147 odst. 1 tr. zák. Zde je 
třeba si uvědomit, že na rozdíl od skutkové podstaty klasického daňového 
trestného činu zkrácení daně, poplatku a podobné povinné platby podle § 148 
odst. 1 tr. zák., která pro trestnost pachatele předpokládá jeho podvodné 
jednání, jímž se snaží dosáhnout toho, aby mu povinná platba byla vyměřena 
nižší, nebo aby mu nebyla vyměřena vůbec a pro trestnost nestačí tedy pouhé 
neodvedení daně, poplatku nebo platby, je nová skutková podstata daňového 
trestného činu podle § 147 odst. 1, zavedená do trestního zákona novelou z roku 
1997, přísnější právě v tom, že pro naplnění její objektivní stránky a pro 
trestnost pachatele postačí nesplnění povinnosti odvést tam uvedené platby. 
Trestnost neodvedení daně, pojistného na sociální zabezpečení a zdravotní 
pojištění včetně příspěvku na státní politiku zaměstnanosti podle § 147 odst. 1 
tr. zák. je však podmíněna skutečností, že plátce –zaměstnavatel měl k 
dispozici potřebné finanční prostředky, tj. že příslušné částky ze mzdy svým 
zaměstnancům z jejich hrubých mezd skutečně srazil a v rozporu se zákonem je 
neodvedl oprávněným příjemcům, ale použil je k jiným účelům. Tuto skutečnost je 
nutno v trestním řízení spolehlivě prokázat. Vyšetřovatel a státní zástupce 
však nejsou povinni v přípravném řízení zjišťovat, jaká byla hospodářská 
situace obviněného a zda měl v úmyslu uvedené platby odvést později, či je 
nehodlal odvést vůbec. To už je věcí obhajoby obviněného.         

V projednávané věci ze shromážděných důkazů lze získat dostatečný obraz o 
hospodářské situaci společnosti a formě hospodaření obviněných, přičemž o 
hospodářském stavu společnosti vypovídají také výpisy ze dvou účtů vedených v 
období od 27. 6. 1996 do 21. 6. 1998 u A. P., a. s. a dále přehled nedoplatků 
V. z. p.  m. P., F. ú. pro P. a P. s. s. z.. Pokud obvodní soud ke zjištění, 
zda obvinění zažalovaným jednáním naplnili po všech stránkách zákonné znaky 
skutkové podstaty trestného činu neodvedení daně, pojistného na sociální 
zabezpečení, na zdravotní pojištění a příspěvku na státní politiku 
zaměstnanosti podle § 147 tr. zák., shledal potřebným objasnit věc v tom směru 
jak požadoval, měl tak učinit sám. Požadavek soudu na opatření důkazů 
rozhodných pro posouzení, zda jsou naplněny zákonné znaky skutkové podstaty 
žalovaného trestného činu, lze považovat za důvodný pouze za podmínky, že 
jejich opatření v řízení před soudem by bylo buď výrazně obtížnější než v 
přípravném řízení, nebo by bylo na újmu rychlosti řízení (bylo by nutno hlavní 
líčení opakovaně odročovat jen za účelem zjišťování, jaké důkazy je nutno ještě 
provést a jakým způsobem je lze opatřit). Nelze proto podle § 188 odst. 1 písm. 
e) tr. ř věc vrátit státnímu zástupci k došetření jen obecným poukazem na to, 
že časová náročnost by vzhledem k rozsahu požadovaného došetření byla značná. 
Nejvyšší soud je pak v souladu s výše uvedenými vývody toho názoru, že pro 
rozhodnutí této trestní věci není nutno provést všechny úkony požadované 
obvodním soudem uvedené v usnesení ze dne 22. března 2002. V přípravném řízení 
byly shromážděny podstatné důkazy nasvědčující tomu, že se stal skutek uvedený 
v obžalobě a že jej spáchali obvinění. Vyšetřováním byly rovněž objasněny 
důvody proč k tomuto jednání došlo, neboť společnost se nacházela ve ztrátě a 
zřejmou prioritou obviněných bylo hrazení ostatních pohledávek. Zjištěná 
situace umožňovala soudu provést hlavní líčení, skutek posoudit a poté 
rozhodnout o vině či nevině obviněných.

Vzhledem k výše uvedeným skutečnostem lze konstatovat, že usnesením Obvodního 
soudu pro Prahu 8 ze dne 22. března  2002, čj. 4 T 26/2002-328, pokud vrátil 
tuto trestní věc státnímu zástupci k došetření, byl porušen zákon v ustanovení 
§ 188 odst. 1 písm. e) tr. ř., a to nesporně ve prospěch obviněných JUDr. V. 
Z., CSc. a Mgr. R. P., protože vrácení věci do přípravného řízení je zcela 
nepochybně pro obviněné příznivější, než pokračování v soudním řízení. Pokud 
stížnost pro porušení zákona zmiňuje též porušení zákona v neprospěch 
obviněných, tento závěr nikterak neodůvodnila a takové porušení zákona ani 
Nejvyšší soud neshledal. Městský soud v Praze svým usnesením ze dne 28. 5. 
2002, čj. 7 To 180/2002-340, rovněž porušil zákon ve prospěch obou obviněných, 
když v důsledku nesprávného výkladu a aplikace ustanovení § 188 odst. 1 písm. 
e) tr. ř. nesplnil svoji přezkumnou povinnost uvedenou § 147 odst. 1 písm. a), 
b) tr. ř. a důvodně podanou stížnost státního zástupce zamítl podle § 148 odst. 
1 písm. c) tr. ř.

Nejvyšší soud ČR  proto podle § 268 odst. 2 tr. ř. vyslovil, že napadeným 
usnesením Městského soudu v Praze ze dne 28. května 2002, čj. 7 To 180/2002-340 
a  v řízení mu předcházejícím, byl porušen zákon ve výše citovaných 
ustanoveních trestního řádu ve prospěch obviněných JUDr. V. Z., Csc. a Mgr. R. 
P. Poněvadž byl zákon porušen ve prospěch obviněných, nepřicházel v úvahu 
postup Nejvyššího soud podle § 269 odst. 2 a následujících tr. ř., tj. zrušení 
napadeného rozhodnutí a bylo nutno se spokojit jen s tzv. akademickým výrokem o 
porušení zákona.

Poučení: Proti rozhodnutí Nejvyššího soudu, nestanoví-li zákon jinak, není 
stížnost pro porušení zákona přípustná (§ 266 odst. 1, věta druhá,  tr. ř.).    

V Brně dne 20. listopadu 2002

                                                                                
     Předseda senátu:	

                                                                                
     JUDr. Juraj M a l i k 
