Soud: Nejvyšší soud

Spisová značka: 4 Tz 56/2011

Datum rozhodnutí: 18.10.2011

Typ rozhodnutí: ROZSUDEK


Dotčené předpisy: § 268 odst. 2 tr. ř., § 269 odst. 2 tr. ř., § 271 odst. 1 tr. ř.

Kategorie rozhodnutí: D




4 Tz 56/2011-23

ČESKÁ REPUBLIKA 
ROZSUDEK
JMÉNEM REPUBLIKY




Nejvyšší soud České republiky projednal ve veřejném zasedání konaném dne 18. 
října 2011 v senátu složeném z předsedy senátu JUDr. Františka Hrabce a soudců 
JUDr. Danuše Novotné a JUDr. Jiřího Pácala stížnost pro porušení zákona, kterou 
podal ministr spravedlnosti České republiky ve prospěch i v neprospěch 
obviněného pplk. Ing. P. R., proti usnesení Krajského soudu v Brně ze  dne 2. 
11. 2010 sp. zn.  8 To 484/2010, ve věci vedené u Městského soudu v Brně pod 
sp. zn.  4 T 9/2010,  a podle  § 268 odst. 2, § 269 odst. 2 a § 271 odst. 1 tr. 
ř. rozhodl  t a k t o : 

            Usnesením Krajského soudu v Brně ze dne 2. 11. 2010 sp. zn. 8 To 
484/2010  b y l    p o r u š e n   z á k o n  v ustanoveních  § 147 odst. 1 
písm. a), b) a § 148 odst. 1 písm. c) tr. ř. ve prospěch i v neprospěch 
obviněného Ing. P. R. a v řízení předcházejícím v ustanovení  § 307 odst. 1 tr. 
ř. ve prospěch tohoto obviněného a v ustanovení § 307 odst. 4 tr. ř. v 
neprospěch tohoto obviněného.

            Napadené usnesení  krajského soudu  s e   z  r u š u j e. 

            Zrušují se též všechna další rozhodnutí na zrušené usnesení 
obsahově navazující, pokud vzhledem ke změně, k níž došlo zrušením, pozbyla  
podkladu. 

            Podle § 149 odst. 1, odst. 3 tr. ř.  s e   z r u š u j e usnesení 
Městského soudu v Brně ze dne 27. 8. 2010 sp. zn. 4 T 9/2010  ve  výroku, jímž 
podle §  307  odst.   4 tr.  ř. byla obviněnému Ing. P. R. stanovena povinnost, 
aby se ve zkušební době zdržel řízení všech motorových vozidel.

O d ů v o d n ě n í :


Ministr spravedlnosti podal podle § 266 odst. 1 tr. ř. ve prospěch i v 
neprospěch obviněného pplk. Ing. P. R. stížnost pro porušení zákona proti 
usnesení Krajského soudu v Brně ze dne 2. 11. 2010 sp. zn. 8 To 484/2010.

	V této poukázal, že usnesením Městského soudu v Brně ze dne 27. 8. 2010 
č. j.   4 T 9/2010-67  bylo samosoudcem Městského soudu v Brně podle § 223a 
odst. 1 tr. ř. a podle § 307 odst. 1 tr. ř. rozhodnuto, že trestní stíhání obv. 
pplk. Ing. P. R. pro skutek uvedený v návrhu státního zástupce Městského 
státního zastupitelství v Brně sp. zn. 2 ZK 12/2010 na potrestání ze dne 19. 1. 
2010, jehož se dopustil tím, že dne 8. 1. 2010 v Brně, řídil pod vlivem 
alkoholu osobní motorové vozidlo tovární značky Kia Ceed, barvy modré metalízy, 
přičemž byl v 00:20 hodin na ulici G. naproti domu kontrolován hlídkou Městské 
policie, která z důvodu, že řidič vykazoval známky ovlivnění alkoholem, 
provedla u něj dechovou zkoušku na alkohol přístrojem Dräger s pozitivním 
výsledkem měření ve výši 2,01 promile alkoholu v dechu, a opakovaným měřením 
přístrojem Dräger hlídkou Policie ČR v 00:46 hodin, bylo u něj naměřeno 2,05 
promile alkoholu v dechu,

v čemž bylo spatřováno spáchání přečinu ohrožení pod vlivem návykové látky 
podle § 274 odst. 1 tr. zákoníku, se podmíněně zastavuje. Podle § 307 odst. 2 
tr. ř. byla obviněnému  stanovena zkušební doba v trvání 1 (jednoho) roku. 
Podle § 307 odst. 4 tr. ř. byla obviněnému stanovena povinnost, aby se ve 
zkušební době zdržel řízení všech motorových vozidel. 

	Proti předmětnému usnesení Městského soudu v Brně ze dne ze dne 27. 8. 
2010  č. j. 4 T 9/2010-67 o podmíněném zastavení trestního stíhání obviněného 
podal státní zástupce Městského státního zastupitelství v Brně dne 30. 8. 2010 
pod č. j. 2 ZK 12/2010-22 stížnost, doplněnou dne 17. 9. 2010 pod č. j. 2 ZK 
12/2010-31 po doručení písemného vyhotovení napadeného usnesení.

	Krajský soud v Brně dne 2. 11. 2010 usnesením č. j. 8 To 484/2010-82 
rozhodl tak, že podle § 148 odst. 1 písm. c) tr. ř. stížnost státního zástupce 
zamítl. 

	Stěžovatel dále zmínil obsah ustanovení § 183a odst. 1, 3, § 180 odst. 
4, § 307 odst. 1, 4, § 2 odst. 4, 6, § 147 odst. 1 písm. a), b) a § 148 odst. 1 
písm. c) tr. ř. a konstatoval, že citovanými ustanoveními se Městský soud v 
Brně a Krajský soud v Brně důsledně neřídily. 

	Odvolacímu soudu, potažmo soudu prvního stupně vytýká, že nesprávně 
zhodnotily splnění podmínek pro uplatnění odklonu podmíněným zastavením 
trestního stíhání obviněného, kdy:

1. Soudy prvního i druhého stupně považovaly splněné zákonné podmínky pro 
postup podle § 307 odst. 1 tr. ř. za situace, kdy obviněný pplk. Ing. P. R. 
nebyl poučen podle zákonného ustanovení  § 307 tr. ř. a kdy s takovým postupem 
nikdy nevyslovil souhlas.

Z obsahu předkládaného trestního spisu je zjevné, že obviněný byl v rámci 
výslechů zadrženého podezřelého ve smyslu § 76 odst. 3 tr. ř. ze dne 8. 1. 2010 
ve 14:14 hod. (č. l.             8 – 10) a výslechu podezřelého ze dne 8. 1. 
2010 v 15:57 hod. (č. l. 5 – 7) poučován (kromě obecného poučení) toliko dle 
ustanovení § 179g odst. 1 tr. ř., s nímž také vyslovoval souhlas, nikoli však 
dle ustanovení § 307 odst. 1, 2, 3, 4 tr. ř. Při výslechu před soudcem dne 29. 
1. 2010 (č. l. 30) po podání návrhu státního zástupce Městského státního 
zastupitelství v Brně na potrestání, když v rámci výslechů v přípravném řízení 
odmítl opakovaně vypovídat, pak učinil doznání, přičemž předmětný výslech soud  
prvního stupně navíc provedl bez toho, aniž by  o konání tohoto úkonu vyrozuměl 
státního zástupce a dal mu možnost klást dotazy a vznášet případné námitky 
proti způsobu provádění úkonu, byť provedení tohoto úkonu bylo možno odložit a 
vyrozumění státního zástupce zajistit. Tím byla porušena rovnost práv stran 
trestního řízení a zpochybněno procesní provedení tohoto důkazu. Na toto 
procesní pochybení                         a porušení zákonných práv státního 
zástupce a ustanovení § 180 odst. 4  a § 183a odst. 1, 3  tr. ř. nereagoval ani 
soud druhého stupně jako soud stížnostní, byť bylo jeho povinností  zákonnost 
této výpovědi a zachycení doznání jako důkazu, přezkoumat. Jak je navíc z 
obsahu protokolu o tomto úkonu zřejmé, byl obviněný poučován pouze dle § 310 
tr. ř., tedy o jiném procesním úkonu – narovnání  a protokolováno bylo toliko 
jeho souhlasné vyjádření k tehdy uvažovanému narovnání dle § 310 tr. ř. Při 
provedení svého následného výslechu před soudem prvního stupně v hlavním líčení 
dne 27. 8. 2010 (č. l. 63 – 66b) – po zrušení předcházejícího usnesení 
Městského soudu v Brně o schválení narovnání Krajským soudem v Brně ke 
stížnosti státního zástupce – sice zopakoval své doznání, avšak opětovně nebyl 
poučen ve smyslu ustanovení § 307 tr. ř. o podmíněném zastavení trestního 
stíhání, nebyl dotázán a nevyslovil s takovým postupem souhlas.

2. Soudy zcela pominuly zejména okolnosti případu a především skutečnosti 
vyplývající z výpovědi strážníka Městské policie Brno J. K. a předcházející 
zadržení obviněného, při snaze hlídky Městské policie o jeho zastavení již na 
ulici K. nereagoval na výzvu k zastavení, dávanou výstražným světelným 
zařízením s nápisem „STOP“ a když kolem projížděla shodou okolností hlídka 
Policie ČR, která zpomalila, tuto hlídku objel a pokračoval dále v jízdě, 
přičemž znovu nereagoval na výzvu k zastavení a jel směrem k ulici V., kdy 
následně při dojezdu ke křižovatce ulic P. – V., kde stálo jiné vozidlo na 
semaforech, toto vozidlo objel a projel křižovatku na červenou. Když byl dále 
pronásledován se zapnutým zvukovým výstražným znamením, zrychlil svou jízdu až 
na cca. 100 km/hod., následně odbočil na ulici G., kde – pronásledován současně 
již  i vozidlem Policie ČR – zastavil. Jízdu, kdy obviněný v úseku s omezenou 
rychlostí limitem 50 km/hod. jede rychlostí 67 km/hod., tedy rychlostí 
nedovolenou, a při svém zastavování hlídkou Městské policie a za součinnosti 
hlídky Policie ČR nerespektuje výzvu k zastavení, zrychlí a projede následnou 
křižovatku na červený signál a poté dále zrychluje až na 100 km/hod. v městské 
aglomeraci na velmi frekventované výpadové komunikaci s hustým provozem i v 
nočních hodinách (díky dálničnímu přivaděči a rychlostní komunikaci na V.), 
nelze nazvat než jako hazardní a pirátský způsob jízdy. Obviněný navíc takto 
řídil pod silným vlivem alkoholu, tudíž bezprostředně ohrožoval ostatní 
účastníky silničního provozu, nacházející se v jeho blízkosti. Ignoroval 
opakované záznamy v evidenční kartě řidiče a recidivu v nedodržování 
rychlostních omezení jízdy, pro které byl v nepříliš dávné minulosti ve 
správním přestupkovém řízení přistižen. Byť šlo o porušení důležité povinnosti 
řidiče, soud prvního stupně, potažmo druhého stupně považoval tuto skutečnost 
za nevýznamnou, ačkoli jeho jednání svědčí o sklonu obviněného k porušování 
pravidel silničního provozu a o nedisciplinovanosti obviněného jako řidiče.

3. Oba soudy zcela ignorovaly skutečnost, že hladina alkoholu v dechu, zjištěná 
opakovaným prováděním dechových zkoušek v časovém rozmezí od 00:20 hod. do 
00:46 hod., kdy při prvních zkouškách nebyl díky své opilosti obviněný vůbec 
zkoušky dokončit, se hladina alkoholu v jeho dechu pohybovala prakticky ve 
stejné hladině (okolo 2,00 promile), odpovídající stavu těžké opilosti, kdy 
hladina alkoholu v jeho krvi se musela nutně pohybovat ve vyšších relacích. 
Vzhledem k udávanému množství, druhu a době požití alkoholu je zřejmé, že tyto 
jím uváděné údaje zjevně nejsou v relaci s opakovaně zjištěnými hladinami  a 
zejména časy jednotlivých dechových zkoušek, ani s projevy jeho chování při 
jízdě i po zastavení během kontroly (vratké chůzi, exaltovanému projevu vůči 
policistům, dechu  páchnoucímu silně po alkoholu, neschopnosti 3x provést 
dechovou zkoušku, kdy až 4. byla úspěšná).Proto nelze v žádném případě 
považovat jeho výpověď za doznání a nelze konstatovat splnění zákonné podmínky 
podle § 307 odst. 1 písm. a) tr. ř.

Oba soudy se při hodnocení okolností případu vůbec nezabývaly skutečností, 
vyplývající ze spisového materiálu, že obviněný se rozhodl změnit svůj postoj 
zjevně účelově a vypovídat až v řízení před soudem s vidinou dosažení možného 
odklonu, přičemž z jeho výslechu vyplynulo, že nemá přechodné bydliště a bydlí 
v O., okr. B.-v., kam ve stavu silné opilosti směřoval, a že tedy hodlal 
uskutečnit v takovém stavu podstatně delší jízdu, než k jaké posléze došlo.

4. Při stanovování omezení v průběhu zkušební doby podmíněného zastavení 
trestního stíhání soudy de facto obešly zákon a nepřímo uložily obviněnému 
omezení, které se fakticky rovná uložení trestu zákazu činnosti, spočívající v 
zákazu řízení všech druhů motorových vozidel dle ustanovení § 73 a násl. tr. 
zákoníku, který však lze uložit toliko rozsudkem nebo trestním příkazem 
(srovnej vysvětlivku č. 34 k ustanovení § 307 odst. 3, 4 Trestní řád komentář – 
6. vydání 2008, P. Šámal a kolektiv C. H. BECK, a usnesení Krajského soudu v 
Českých Budějovicích ze dne 25. 9. 1997, sp. zn. 4 To 770/1997, publikované ve 
Sbírce soudních rozhodnutí trestních pod č. 6/1999).

Soudy si navíc při ukládání takto formulovaného omezení musely být vědomy 
skutečnosti, že obviněný jako příslušník vojenského ozbrojeného sboru je 
podřízen nedílné a nedělitelné velitelské pravomoci svých nadřízených 
uplatňované v rámci služebních předpisů (zejména zákona č. 585/2004 Sb., o 
branné povinnosti a jejím zajišťování, zákona č. 219/1999 Sb., o ozbrojených 
silách České republiky, ve znění pozdějších předpisů, zákona č. 221/1999 Sb., o 
vojácích z povolání, ve znění pozdějších předpisů) a rozkazů nadřízených, v 
rámci které, pokud mu to budou ukládat služební úkoly a povinnosti nebo rozkazy 
nadřízených, je povinen jich uposlechnout a řídit motorové vozidlo. Odmítnout 
splnění takového rozkazu pak může pouze za situace, kdy by tím spáchal trestný 
čin. V daném případě však eventuální porušení takto formulovaného omezení je 
přípustné, neboť nezakládá naplnění znaků skutkové podstaty žádného trestného 
činu, a proto je uložení takového omezení ve zjevném a přímém rozporu s plněním 
zákonné povinnosti obviněného vyplývající z jeho zaměstnání, postavení a funkce 
vojáka Armády ČR – povinnosti uposlechnout rozkaz. Není pak zřejmé, jak by 
mohlo být dodržení uloženého omezení vyžadováno. V této souvislosti se jeví 
jako naprosto irelevantní poznámka odvolacího soudu, kterou učinil ve 
zdůvodnění svého rozhodnutí, a sice že s takovým postupem soudu vyjádřil 
obviněný souhlas, když si nepodal stížnost, a je zřejmé, že stanovené omezení 
je pro obviněného zcela přijatelné. 

Zda však bylo omezení stanoveno v souladu se zákonem a zda je vůbec 
realizovatelné, resp. oprávněně vynutitelné, neodvisí od toho, zda si proti 
předmětnému rozhodnutí obviněný podal či nepodal stížnost, ale od toho, zda 
bylo uloženo předepsaným procesním zákonným postupem a zda je reálně 
vykonatelné v souladu se zákonem a jeho smyslem, tj. postihnout podmínky 
páchání a vyloučit opakování trestného jednání. V tomto smyslu by se jevilo 
podstatně přiléhavější uložení omezení zdržet se nadměrného požívání 
alkoholických nápojů  a tím i postižení příčiny škodlivého vlivu alkoholu, než 
omezení zdržet se řízení motorových vozidel, které samo o sobě bez škodlivého 
vlivu alkoholu nebezpečí pro společnost nepředstavuje (u osoby, která vlastní 
řidičské oprávnění).

5. Odvolací soud pak dále poukázal na skutečnost, že v rámci předchozího 
pokusu   o narovnání obviněný složil Městskému soudu v Brně částku 40.000,- Kč 
a 40.000,- Kč složil na obecně prospěšné účely ve prospěch organizace D., 
přičemž se mu vrátilo pouze 40.000,- Kč od Městského soudu v Brně a částku ve 
prospěch společnosti D. považoval za dar. Tyto skutečnosti jsou však ve vztahu 
ke splnění podmínek pro postup dle § 307 tr. ř. irelevantní a byly významné 
pouze a výlučně ve vztahu k předchozímu posuzování splnění podmínek pokusu 
postupu dle § 309 tr. ř. 

6. Za zcela spekulativní a neobjektivně stranící obviněnému stěžovatel pokládá 
tvrzení soudu, že bez procesního odklonu by obviněný vzhledem k velmi 
pravděpodobnému následku ztráty zaměstnání v Armádě ČR uvrhl celou rodinu do 
existenční nouze, když bez zaměstnání by se ocitl nejen obviněný, ale také bez 
zaměstnání je údajně jeho manželka a jejich tři děti, které rovněž nemají 
vlastní příjem a jsou na příjem obviněného existenčně vázány. Při úvaze  o 
dostatečnosti (přiměřenosti) způsobu vyřízení a zdůvodnění postupu dle § 307 
tr. ř. soudy vycházely pouze a jedině z nijak neověřeného tvrzení obviněného, 
učiněného v hlavním líčení dne 27. 8. 2010, a nijak je neověřovaly ani 
zjištěním příjmů obviněného zprávou od zaměstnavatele ani bližším šetřením jeho 
osobních poměrů. U dětí obviněného ani nebyl zjištěn ročník narození. 
Konstatování, že případný trestní postih obviněného by byl pro jeho rodinu 
likvidační, jednoznačně svědčí o selektivním zvýhodňujícím přístupu vůči osobám 
ve vyšším společenském postavení a s vyššími příjmy, oproti například řidičům z 
povolání s nižšími příjmy, u kterých podstatně více dopadá uložení trestu 
zákazu činnosti na jejich pracovní a rodinné zázemí. Takový přístup je 
neslučitelný se zásadou rovnosti před zákonem. Skutečností zůstává, že s vyšším 
společenským postavením a vyššími příjmy ve státní službě je vždy spojena též 
vyšší odpovědnost a zvýšený požadavek na morální bezúhonnost a osobní kredit. 
Tyto skutečnosti však musely být obviněnému zřejmé ještě v době před spácháním 
předmětného jednání, a to ve vztahu i k jeho rodině, a naposledy pak v situaci, 
kdy byl zvláštním výstražným světelným i zvukovým znamením Městské policie 
vyzván k zastavení svého vozidla.

Stěžovatel označuje řešenou otázku po právní stránce za zásadní, neboť by mohla 
ovlivnit další rozhodovací praxi jak obecných tak odvolacích soudů při 
posuzování obdobných případů a aplikace odklonů a považuje ji za průlomovou z 
hlediska ukládání omezení zákazu činnosti řízení všech druhů motorových vozidel 
v průběhu výkonu zkušební doby. 

Dále konstatuje, že pachatel přečinu ohrožení pod vlivem návykové látky podle § 
274 odst. 1 tr. zákoníku může být potrestán trestem odnětí svobody až na jeden 
rok, peněžitým trestem nebo zákazem činnosti. Nelze však souhlasit s názorem 
odvolacího soudu, že z hlediska okolností případu, zejména okolností 
vztahujících se k osobě obviněného, bylo jednání obviněného méně společensky 
nebezpečné. Vzhledem k naplnění skutkové podstaty trestného činu takového 
trestného činu by právě s ohledem na okolnosti případu bylo totiž namístě 
přistoupit k vynesení rozsudku a uložení mj. trestu zákazu činnosti vedle 
trestu odnětí svobody podle § 274 odst. 1 tr. zákoníku podmíněně odloženého na 
přiměřenou zkušební dobu nebo trestu peněžitého, který by vystihl nejen 
společenskou škodlivost jednání pachatele, ale i možnosti jeho nápravy 
podstatně přiléhavěji než aplikace odklonu.

V závěru stěžovatel shrnuje, že státní zástupce nebyl jako strana trestního 
řízení řádně a včas vyrozuměn o době, datu a místě konání úkonu výslechu 
obviněného před soudem, byl poškozen na svých právech takového úkonu se 
zúčastnit, klást obviněnému dotazy a vznášet námitky proti případnému 
nesprávnému způsobu provádění úkonu, zejména neúplnému zákonnému poučení, a 
navrhnout doplnění dokazování v souvislosti s nově zjištěnými skutečnostmi.

Tím, že soud prvního stupně rozhodl o podmíněném zastavení trestního stíhání 
obviněného za situace, kdy tento nebyl prokazatelně nikdy o obsahu a významu 
takového postupu řádně poučen ve smyslu příslušných zákonných ustanovení a 
nikdy s takovým postupem nevyslovil souhlas, byla porušena v jeho neprospěch 
jeho práva.

Současně soud prvního stupně nevyhodnotil řádně, jak bylo jeho povinností, 
všechny podstatné okolnosti případu a zcela tak pominul skutečnost, že obviněný 
svojí jízdou ve stavu těžké opilosti při hladině vyšší než 2 promile ohrozil 
přímo svojí jízdou rychlostí v obci nedovolenou po frekventovaných komunikacích 
města, projetím křižovatky na červenou              a nereagováním na opakované 
výzvy k zastavení vozidla ostatní účastníky silničního provozu. Přesto soud 
rozhodl, že i tyto závažné okolnosti případu podmíněné zastavení trestního 
stíhání odůvodňují, čímž pak byl porušen zákon ve prospěch obviněného.

Pokud soudy fakticky uložily obviněnému omezení, které se materiálně vzato 
rovná uložení trestu zákazu činnosti, spočívajícímu v zákazu řízení všech druhů 
motorových vozidel dle ustanovení § 73 a násl. tr. zákoníku, který však lze 
uložit toliko rozsudkem nebo trestním příkazem, byl tím porušen zákon v 
neprospěch obviněného. V této souvislosti poukazuje na publikované usnesení 
Krajského soudu České Budějovice ze dne 25. 9. 1997 sp. zn. 4 To 770/97, z 
něhož vyplývá právní názor, že jako přiměřené omezení ve smyslu § 307 odst. 
4        tr. ř. nelze obviněnému uložit zákaz řídit motorová vozidla v průběhu 
zkušební doby podmíněného zastavení trestního stíhání. Takový postup by vedl k 
nepřípustnému nahrazování trestu, konkrétně trestu zákazu činnosti, který je 
zcela odlišným právním institutem trestního práva hmotného s jinými podmínkami 
pro jeho ukládání vázanými na odsouzení pachatele trestného činu a s jinak 
vymezeným účelem.

Krajský soud v Brně jako nadřízený soud stížnostní tudíž podle stěžovatele 
nesplnil řádně svoji přezkumnou povinnost, nezákonný postup a nezákonné 
rozhodnutí Městského soudu v Brně nenapravil a důvodně podanou stížnost 
státního zástupce zamítl, ač pro tento jeho postup nebyly dány podmínky a 
zákonné důvody. Tím byl porušen zákon ve prospěch            obviněného.

Nápravu nezákonného postupu a rozhodnutí nelze podle stěžovatele zajistit jiným 
opravným prostředkem než stížností pro porušení zákona. Ani při vědomí, že 
kasační výrok Nejvyššího soudu je podle současné právní úpravy i praxe 
přípustný toliko v případě, že zákon byl porušen v neprospěch obviněného, nelze 
odhlédnout od charakteru a závažnosti zjištěných vad a účelu trestního řízení 
ve smyslu § 1 tr. ř. Jestliže bylo vyjádřeno přesvědčení, že při správném 
postupu měl soud obviněného uznat vinným spácháním trestného činu a uložit 
trest, namísto uplatnění procesního odklonu, jeví se jako adekvátní náprava 
nové projednání věci  a vyslovení viny obviněného, aniž by mu byl uložen trest. 
Je proto namístě zrušení rozhodnutí soudů obou stupňů a přikázání věci k novému 
projednání a rozhodnutí, s tou výhradou, že jakékoli nové rozhodnutí soudu 
nemůže právní postavení obviněného zhoršit. 

Ministr spravedlnosti v závěru stížnosti pro porušení zákona proto navrhl, aby 
Nejvyšší soud podle § 268 odst. 2 tr. ř. vyslovil, že pravomocným usnesením 
Krajského soudu v Brně ze dne 2. 11. 2010 č. j. 8 To 484/2010-82 a řízením 
které mu předcházelo, byl porušen zákon ve prospěch obviněného pplk. Ing. P. R. 
v ustanovení § 304 odst. 1, 4 tr. ř. v návaznosti na ustanovení § 2 odst. 4 a 6 
tr. ř., dále v ustanoveních § 147 odst. 1 písm. a)  a § 148 odst. 1 písm. c) 
tr. ř., jakož i v ustanovení § 180 odst. 4 tr. ř. a ustanovení § 183a odst. 1, 
3 tr. ř., v návaznosti na ustanovení § 12 odst. 6 tr. ř., a zároveň též v 
neprospěch obviněného v ustanoveních § 73 odst. 2, 3 tr. zákoníku a ustanovení 
§ 307 odst. 4 tr. ř. Pokud Nejvyšší soud zároveň shledá zákonné podmínky, tak 
aby podle § 269 odst. 2 tr. ř. napadené usnesení zrušil a zároveň zrušil i 
usnesení Městského soudu v Brně ze dne 27. 8. 2010 č. j.  4 T 9/2010-67, jakož 
i všechna další rozhodnutí na zrušená usnesení obsahově navazující, pozbyla-li 
zrušením podkladu. Poté aby podle § 270 odst. 1 tr. ř. přikázal Městskému soudu 
v Brně, aby věc v potřebném rozsahu znovu projednal a rozhodl. 

Nejvyšší soud  přezkoumal  podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu                         a z důvodů v ní uvedených, jakož i řízení 
napadené části rozhodnutí předcházející a dospěl k následujícím závěrům.

Předně je třeba uvést, že k námitce stěžovatele směřující proti procesnímu 
pochybení samosoudce, spočívajícímu v nevyrozumění státního zástupce o výslechu 
obviněného konaného dne 29. 1. 2010 u Městského soudu v Brně, byť je 
opodstatněná (viz ust. § 183a odst. 1 tr. ř.), nelze přihlížet. Je tomu proto, 
že výslech obviněného v této fázi řízení (po podání návrhu na potrestání) 
předcházel vydání usnesení ze dne 16. 2. 2010 sp. zn.   4 T 9/2010, jímž 
Městský soud v Brně rozhodl o schválení narovnání a zastavení trestního stíhání 
obviněného. Ve stížnosti státního zástupce, kterou vzápětí proti tomuto 
usnesení podal (viz   č. l. 38 až 41 spisu), není proti porušení jeho práva být 
vyrozuměn a účastnit se výslechu obviněného mimo hlavní líčení či veřejné 
zasedání vznesena jakákoli výhrada. Z jiných důvodů pak Krajský soud v Brně ke 
stížnosti státního zástupce svým usnesením ze dne 4. 5. 2010 sp. zn. 8 To 
207/2010 usnesení soudu prvního stupně zrušil a uložil mu, aby o věci znovu 
jednal a rozhodl.  Ve věci bylo následně u Městského soudu v Brně na den 27. 8. 
2010 nařízeno hlavní líčení, kterého se státní zástupce zúčastnil a měl tak 
možnost obviněnému klást dotazy. Z protokolu o hlavním líčení, jakož i z 
nahrávky pořízené v řízení před soudem vyplývá, že státní zástupce obviněnému v 
průběhu hlavního líčení žádný dotaz nepoložil. Dalším průběhem trestního řízení 
byla tudíž vytýkaná vada konvalidována a lze ji označit za ryze formální, 
nemající jakýkoli právní či faktický dopad na rozhodnutí soudu  o podmíněném 
zastavení trestního stíhání obviněného, které je stížností pro porušení zákona  
napadáno. 

 Pokud pak stěžovatel vytýká soudu, že nedošlo k řádnému poučení obviněného  o 
možnosti ve věci rozhodnout podmíněným zastavením trestního stíhání podle  § 
307 odst. 1 tr. ř., a namítá i absenci souhlasu obviněného s takovým 
rozhodnutím, lze mu rovněž dát částečně za pravdu. Z obsahu spisu, konkrétně z 
protokolu o výslechu obviněného mimo hlavní líčení (č. l. 30 spisu) je patrné, 
že obviněný byl samosoudcem poučen ve smyslu § 310 tr. ř. o podstatě institutu 
narovnání a s tím souvisejících právech, s čímž následně obviněný vyslovil 
souhlas. V dalším průběhu řízení ale již obviněný výslovný souhlas s 
rozhodnutím, jímž by bylo jeho trestní stíhání podmíněně zastaveno (viz § 307 
odst. 1 tr. ř.), nedal. V hlavním líčení sice obhájce obviněného v rámci svého 
závěrečného návrhu dal soudu ke zvážení, zda by věc mohla být vyřešena odklonem 
ve formě postupu podle § 307 tr. ř., ale soud se obviněného nedotázal, zda s 
takovýmto případným rozhodnutím souhlasí. Obviněný pouze soud sám požádal o 
velkou míru benevolence. Je zároveň skutečností, že obviněný se ihned po 
vyhlášení rozhodnutí soudu a po jeho vysvětlení a poučení o opravných 
prostředcích vzdal po poradě s obhájcem práva stížnosti, takže lze 
předpokládat, že s rozhodnutím soudu byl ztotožněn. Přesto je třeba 
konstatovat, že došlo k rozhodnutí o podmíněném zastavení trestního stíhání 
obviněného, aniž s tím obviněný předem vyslovil svůj souhlas. Dovedeno do 
důsledků, jedná se o porušení zákona, ale nikoli v neprospěch obviněného, ale 
naopak v jeho prospěch. Pokud by bylo uvažováno v tom směru, že bez výslovného 
souhlasu obviněného nemohlo být rozhodnuto o podmíněném zastavení jeho 
trestního stíhání, nezbývalo by s ohledem na shromážděné důkazy než rozhodnout 
o vině obviněného za spáchaný přečin  a o uložení přiměřeného trestu za něj. 
Takové rozhodnutí by ale bylo pro obviněného jednoznačně přísnější. Z uvedeného 
důvodu tudíž rušit napadené usnesení druhostupňového soudu, případně soudu 
prvního stupně, a jakýmkoli způsobem napravovat zmíněné pochybení není možné, 
jelikož ke zrušení rozhodnutí může dojít pouze v případě, je-li zákon porušen v 
neprospěch obviněného (viz  § 269 odst. 2 tr. ř.). Na tomto místě je třeba 
pouze dodat, že  v nedostatku poučení obviněného o možnosti podmíněně zastavit 
jeho trestní stíhání, nelze  zásadní porušení zákona spatřovat, jelikož trestní 
řád ve svém ustanovení § 307, na rozdíl od institutu narovnání (§ 310 odst. 2), 
nic takového výslovně nevyžaduje. 

K dalším, hojným námitkám stěžovatele a jeho argumentaci ohledně porušení 
zákona ve prospěch obviněného rozhodnutím soudů o podmíněném zastavení 
trestního stíhání obviněného lze uvést následující. 

V projednávaném případě bylo přípustné dovolání v neprospěch obviněného ze 
strany nevyššího státního zástupce [viz § 265a odst. 1, 2 písm. f); § 265d 
odst. 1 písm. a) tr. ř.] a to z dovolacích důvodů podle § 265b odst. 1 písm. 
f), písm. l) tr. ř. V případě ztotožnění dovolacího senátu Nejvyššího soudu s 
důvody, které jsou uvedeny v podané stížnosti pro porušení zákona, pokud by 
byly obsaženy v takovém dovolání, by bylo možné dosáhnout zrušení rozhodnutí 
jak soudu druhého, tak soudu prvního stupně a v úvahu by pak teoreticky 
přicházelo i rozhodnutí jiné, pro obviněného méně příznivé. K tomu ale nedošlo, 
jelikož dovolání v neprospěch obviněného nebylo nejvyšším státním zástupcem 
podáno. Stalo se tak nepochybně při vědomí již dříve publikovaných rozhodnutí 
Nejvyššího soudu v obdobných věcech. Jde např. o rozhodnutí pod č. 47/2009 Sb. 
rozh. tr., kdy bylo v souvislosti                           s přezkoumáváním 
věci trestného činu ohrožení pod vlivem návykové látky podle § 201 odst. 1 tr. 
zák. konstatováno, že za splnění zákonných podmínek není vyloučeno podmíněné 
zastavení trestního stíhání.

V této souvislosti je třeba si uvědomit, že tzv. odklonu v podobě podmíněného 
zastavení trestního stíhání lze užít v řízení o přečinu, (při splnění ostatních 
podmínek podle konkrétních okolností případu uvedených v ustanovení 307 tr. 
ř.). Za přečiny označuje ustanovení § 14 odst. 2 tr. zákoníku mj. úmyslné 
trestné činy, na něž zákon stanoví trest odnětí svobody s horní hranicí trestní 
sazby do pěti let. Za přečin ohrožení pod vlivem návykové látky podle § 274 
odst. 1 tr. zákoníku lze pachatele potrestat odnětím svobody až na jeden rok, 
peněžitým trestem nebo zákazem činnosti. Uvedený přečin tudíž sám o sobě nelze 
eliminovat z aplikace odklonu – podmíněného zastavení trestního stíhání, neboť 
zákon to v žádném případě nevylučuje. V projednávaném případě obviněného Ing. 
R. byl aplikovaný postup podmíněn doznáním obviněného a přesvědčením soudu, že 
vzhledem k osobě obviněného, s přihlédnutím k jeho dosavadnímu životu a k 
okolnostem případu lze důvodně takové rozhodnutí považovat za dostačující. Ke 
škodě činem obviněného nedošlo a proto nepřicházela v úvahu podmínka 
vyplývající z ustanovení § 307 odst. 1 písm. b) tr. ř. Jak soud prvního stupně, 
tak soud stížnostní dospěly k závěru, že obviněný veškeré relevantní zákonné 
podmínky pro dané  rozhodnutí splňuje. 

K námitkám stěžovatele, že soudy obou stupňů při svém rozhodování pominuly 
celou řadu skutečností konkrétně vyjmenovaných ve stížnosti pro porušení 
zákona, přičemž  nevěnovaly dostatečnou pozornost hodnocení konkrétních 
okolností daného případu, které vylučovaly použití procesního institutu 
podmíněného zastavení trestního stíhání podle § 307 odst. 1 tr. ř. (zejména 
způsob jízdy obviněného poté, co byl stavěn hlídkou městské policie, případně 
obviněným uváděné množství vypitých lihovin neodpovídající zjištěnému stupni 
jeho alkoholového opojení, takže učiněnou výpověď obviněného nelze považovat za 
doznání ve smyslu § 307 odst. 1 písm. a) tr. ř.), je nutno v obecné rovině 
uvést, že okolnosti případu představují takové skutečnosti, které 
charakterizují spáchaný čin, jeho společenskou závažnost a jeho vliv na ostatní 
členy společnosti. Budou vyjádřeny zejména způsobem provedení trestného činu, 
jeho následky, mírou zavinění pachatele, jeho pohnutkou, prostředím a situací, 
za nichž k činu došlo, společenskými poměry v době a na místě spáchání činu, 
mírou rozmáhání se podobných trestných činů, odezvou veřejnosti na spáchaný čin 
apod. Při úvaze, zda určitá okolnost nevylučuje podmíněné zastavení trestního 
stíhání, se zároveň nelze omezit jen na izolované hodnocení této okolnosti, ale 
je třeba zabývat se jí v souvislosti se všemi ostatními okolnostmi 
charakterizujícími skutek a osobu pachatele. Jinými slovy, závěr soudu o tom, 
že lze účelu trestního řízení dosáhnout i odklonem od standardního řízení, 
rozhodnutím podle § 307 tr. ř., se musí opírat o náležité a všestranné 
zhodnocení osoby pachatele, zejména jeho dosavadního života, jakož i veškerých 
okolností případu, a nesmí být s těmito skutečnostmi v logickém rozporu. 

Podle názoru Nejvyššího soudu shora uvedené zásady soudy obou stupňů neporušily
. 

Na straně jedné lze sice stěžovateli přisvědčit v tom, že obviněný řízením 
motorového vozidla ve zjištěném stavu, jakož i způsobem své jízdy představoval 
zvýšené nebezpečí ohrožení zájmů chráněných trestním zákoníkem. Na straně druhé 
však nelze odhlédnout od faktu, že tyto okolnosti zůstávají stát poněkud 
osamoceně oproti řadě dalších zjištění vztahujících se k osobě obviněného a 
spáchanému činu, které ve svém celku soudy zvolený procesní postup odůvodňují. 
Soud prvního stupně při úvaze o splnění zákonných předpokladů pro podmíněné 
zastavení trestního stíhání ve smyslu ustanovení § 307 odst. 1 písm. a) tr. ř. 
vedle doznání a lítosti obviněného zcela důvodně poukázal na jeho dosavadní 
bezúhonnost, když obviněný dosud nikdy nebyl soudně trestán, v místě bydliště k 
jeho osobě není negativních poznatků a před spácháním činu měl ke dni 
rozhodování soudu jediný záznam               o přestupku v evidenční kartě 
řidiče a to za překročení povolené rychlosti mimo obec. Též bylo důvodně 
přihlédnuto k poukázání částky 40.000,-Kč nadaci D. ze strany obviněného v 
předchozím řízení, jejíž navrácení nehodlá požadovat. Soud se podrobně zabýval 
i rodinnou a sociální situací obviněného a případnými negativními dopady na 
jeho služební zařazení v armádě, pokud by byl pravomocně odsouzen za spáchaný 
čin. Zde lze připustit částečnou důvodnost námitky stěžovatele, že si soud mohl 
a měl některá tvrzení obviněného prověřit. Zároveň ale nelze soudu kategoricky 
vytýkat, že výpověď obviněného i v tomto směru pokládal za věrohodnou, s 
ohledem na postavení, zastávanou funkci a hodnost obviněného v Armádě České 
republiky. Soud zároveň zcela jistě nepokládal za vhodné řízení v této věci 
nadále prodlužovat. Za neopodstatněnou je pak třeba označit výhradu 
stěžovatele, že soudy přihlédnutím k rodinné a sociální situaci obviněného svým 
rozhodnutím jeho osobu preferovaly, čímž porušily zásadu rovnosti před zákonem. 
Soud je při svém rozhodování povinen přihlížet k okolnostem charakterizujícím 
přímo osobu obviněného, jeho dosavadní život, jakož i případ samotný, ale 
vyloučit z tohoto posuzování taktéž rodinnou a sociální situaci, či majetkové 
poměry obviněného nelze. Tam kde je to důvodné, musí být zohledněny  i případné 
dopady soudního rozhodnutí na nejbližší rodinné příslušníky obviněného. Není 
totiž rozhodně účelem soudního rozhodnutí postihovat kromě obviněného 
(pachatele), v míře větší než je to nezbytné, též jeho rodinu.

 Tentýž odmítavý závěr lze vyslovit i ohledně námitky stěžovatele vůči úvaze 
soudu, že případné odsouzení obviněného by mělo negativní důsledky na jeho 
pracovní zařazení, resp. na trvání jeho služebního poměru v armádě. Čin jehož 
se obviněný dopustil, neměl přímou souvislost s jeho službou v armádě a s 
plněním vojenských povinností. Bylo tudíž na místě se zabývat i těmito 
okolnostmi a možným dopadem zvoleného postihu obviněného na jeho další 
budoucnost v Armádě České republiky. V případě obviněného se pak 
jednalo                   o ojedinělé vybočení z jeho jinak řádného a 
bezúhonného způsobu života, k čemuž pak přistoupila též skutečnost, že při činu 
nedošlo k žádné škodě (tj. újmě na zdraví ani k újmě na majetku). Pokud soud 
prvního stupně a po něm i stížnostní soud za daných zjištění a při splnění 
všech ostatních formálních podmínek podle § 307 odst. 1 tr. ř. považovaly za 
dostačující rozhodnutí o podmíněném zastavení trestního stíhání se stanovením 
zkušební doby na jeden rok, nelze tomuto postupu cokoli podstatného vytknout. 
Se zřetelem k ochraně společnosti je třeba vzít v úvahu i to, že nesplňuje-li 
osoba, ohledně které bylo trestní stíhání podmíněně zastaveno, podmínky 
předpokládané v ustanovení § 308 odst. 1 tr. ř., může být, případně již v 
průběhu zkušební doby, vydáno rozhodnutí o pokračování v trestním stíhání.

Za nedůvodnou pak Nejvyšší soud považuje námitku stěžovatele, že postoj  
obviněného ke spáchanému skutku nebylo možné pokládat za doznání. V prvé řadě 
zákon nijak nestanoví, v jaké fázi trestního řízení se musí obviněný k činu 
doznat, aby bylo jeho doznání možno považovat za relevantní z hlediska možného 
postupu podle § 307 tr. ř. Tímto  ustanovením jsou požadavky  kladeny toliko na 
obsahovou stránku doznání, kdy je nutné, aby se vztahovalo na celý skutek, 
resp. na všechny jeho skutkové okolnosti naplňující znaky stíhaného trestného 
činu, tedy i zavinění a protiprávnost. Z procesního hlediska pak musí být 
doznání opatřeno přípustným způsobem, tedy v rámci výslechu obviněného a v 
souladu se všemi procesními předpisy zachyceno v takové podobě, aby bylo v 
řízení před soudem použitelné jako důkaz. Tyto podmínky v daném případě splněny 
byly, jelikož obviněný v řízení před soudem prvního stupně doznal, že před 
jízdou vědomě požil alkoholické nápoje v množství, které bezpochyby vylučovalo 
jeho schopnost řídit motorové vozidlo bezpečně  a s jistotou. 

 Naopak námitku stěžovatele, kdy napadenému rozhodnutí vytýká, že soud 
obviněnému podle § 307 odst. 4 tr. ř. nezákonně uložil povinnost, aby se ve 
zkušební době zdržel řízení všech motorových vozidel, je nutné označit za zcela 
opodstatněnou.

Podle tohoto ustanovení trestního řádu sice lze obviněnému též uložit, aby ve 
zkušební době dodržoval přiměřená omezení a povinnosti směřující k tomu, aby 
vedl řádný život, ale jako omezení či povinnost nelze uložit zákaz určité 
činnosti, neboť by to fakticky znamenalo nepřímé uložení trestu.

Pojmy přiměřeného omezení či přiměřené povinnosti měl zákonodárce na mysli 
formu zákazů určitého konání, resp. formu příkazů k pozitivnímu konání. Zde je 
třeba zdůraznit, že podstatou těchto omezení a povinností jsou zásahy do 
svobody jednání a rozhodování obviněného po dobu trvání zkušební doby, které 
soud stanoví v zájmu jeho nápravy a výchovy. Kriterium přiměřenosti vyžaduje, 
aby uložená omezení nebo povinnosti vedly obviněného k tomu, aby vedl řádný 
život. Jedná se o taková opatření, jejichž cílem je odstranění příčin, podmínek 
nebo příležitostí k opětovnému spáchání činu, jehož se obviněný dopustil. 
Zároveň musí být tomuto činu adekvátní. Omezení a povinnosti, které nemají 
žádný vztah ke spáchanému  činu, uložit nelze, ani kdyby mohly přispět k 
převýchově obviněného. Právním důsledkem jejich porušení je možnost rozhodnout 
o pokračování v trestním stíhání. 
  
Omezení a povinnosti ve všech formách lze ovšem ukládat jen tak, aby byly 
přiměřené, to znamená, že jejich obsah a rozsah je limitován účelem takového 
omezení či povinnosti, tedy, aby obviněného vedly k vedení řádného života. V 
žádném případě však nemohou být omezení či povinnosti uloženy, vymezeny a 
formulovány tak, že ve skutečnosti nahrazují trest či svojí podstatou a dosahem 
jsou s trestem v zásadě totožné. Trest je zcela odlišným trestněprávním 
institutem s jinými podmínkami, za nichž může být ukládán,  a z významné části 
i s jiným účelem (viz rozhodnutí č. 6/1999 Sb. rozh. tr.). V rámci takových 
omezení nebo povinností nelze  obviněnému např. zakázat pobyt na určitém místě, 
nebo mu naopak přikázat, že se musí výhradně na nějakém místě zdržovat (třeba v 
místě svého bydliště), aby se určité věci zbavil, nebo si ji opatřil, apod. 

Předmětné rozhodnutí nemůže rozhodně obhájit poukaz na právní úpravy v jiných 
státech, na což se soud prvního stupně ve svém usnesení mj. odvolával. 
Soudcovská tvorba práva (neplést s jeho výkladem a aplikací) u nás zavedena 
nebyla, a není ani přípustné cizí právní úpravu (kromě nadřazené legislativy 
evropské) použít v řízení před našimi soudy s poukazem, že se to jeví vhodným, 
a to ani kdyby s tím obviněný souhlasil, jako tomu mělo být v projednávaném 
případě. 

Ze všech výše uvedených důvodů Nejvyšší soud stěžovateli přisvědčil v tom 
směru, že postup a napadené usnesení soudu prvního stupně a v důsledku toho i 
následné potvrzující rozhodnutí stížnostního soudu byly zatíženy některými 
vytýkanými vadami. Protože ale vady mající povahu porušení zákona ve prospěch 
obviněného napravit v řízení o stížnosti pro porušení zákona nelze (viz § 273 
tr. ř.), musel se Nejvyšší soud omezit na pouhé vyslovení takového porušení 
zákona, spočívající v tomto případě v rozhodnutí o podmíněném zastavení 
trestního stíhání obviněného, aniž k tomu obviněný dal výslovný souhlas (§ 307 
odst. 1 tr. ř.). Porušení zákona v neprospěch obviněného, způsobené výrokem 
soudu podle § 307 odst. 4 tr. ř., konkrétně nepřípustným vymezením přiměřené 
povinnosti, která má ve skutečnosti povahu trestu zákazu činnosti, pak mohlo 
být nejenom vysloveno, ale tento oddělitelný výrok mohl být i zrušen. K jeho 
nahrazení výrokem jiným, přiměřeně a přípustně omezujícím obviněného ve 
zkušební době podmíněného zastavení trestního stíhání Nejvyšší soud 
nepřistoupil. Je tomu proto, že převážná část zkušební doby, během níž měla 
trvat soudem prvního stupně vyslovená přiměřená povinnost, spočívající v zákazu 
řízení motorových vozidel, již uplynula a žádná jiná povinnost či omezení 
obviněného, které by byla odpovídající nejenom spáchanému činu, ale i jeho 
osobě, době která od spáchání činu uplynula, jakož i celkové existující 
situaci, nebyla shledána přiměřenou. Navíc v daném případě nelze postavení 
obviněného zhoršit, což znamená, že takové omezení nebo povinnost by bylo možné 
vyslovit pouze na dobu již uložené zkušební doby, která ale dnem 2. 11. 2011 
uplyne.
 
Nejvyšší soud proto podle § 268 odst. 2 tr. ř. vyslovil, že usnesením  
Krajského soudu v Brně ze dne 2. 11. 2010 sp. zn. 8 To 484/2010 byl porušen 
zákon v ustanoveních § 147 odst. 1 písm. a), b) a § 148 odst. 1 písm. c) tr. ř. 
ve prospěch i v neprospěch obviněného, tedy tím, že stížnostní soud řádně 
nepřezkoumal správnost všech výroků napadeného usnesení soudu prvního stupně i 
předchozího řízení a podanou stížnost státního zástupce zamítl, jako 
nedůvodnou. Dále pak Nejvyšší soud vyslovil též porušení zákona, k němuž došlo 
v předchozím řízení před soudem prvního stupně a v jeho rozhodnutí, a to ve 
prospěch obviněného v ustanovení § 307 odst. 1 tr. ř., když k podmíněnému 
zastavení trestního stíhání obviněného došlo bez jeho předchozího výslovného 
souhlasu, a v neprospěch obviněného v ustanovení § 307 odst. 4 tr. ř., když mu 
byla zákonu odporujícím způsobem uložena přiměřená povinnost. 

Nejvyšší soud z již výše naznačených důvodů podle § 269 odst. 2 tr. ř. zrušil 
pouze usnesení Krajského soudu v Brně, jakož i všechna další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu. Za splnění podmínek obsažených v ustanovení § 271 
odst. 1 tr. ř. pak sám napravil nezákonnost v usnesení soudu prvního stupně, 
spočívající ve formulaci výroku podle § 307 odst. 4 tr. ř. Nejvyšší soud proto 
podle § 149 odst. 1, odst. 3 tr. ř. zrušil v usnesení Městského soudu v Brně ze 
dne 27. 8. 2010 sp. zn. 4 T 9/2010 pouze výrok, jímž byla obviněnému stanovena 
povinnost, aby se ve zkušební době zdržel řízení všech motorových vozidel. 

Jak již bylo shora vysvětleno, jiný postup a rozhodnutí ze strany Nejvyššího 
soudu nepřicházely v úvahu, jelikož zrušení a nahrazení napadených rozhodnutí 
jinými, kvůli porušení zákona ve prospěch obviněného, v tomto typu mimořádného 
opravného řízení není podle trestního řádu přípustné. Vracet věc stížnostnímu 
soudu, aby rozhodl stejným způsobem jako Nejvyšší soud, nebylo vhodné z důvodu 
procesní ekonomie i celkové doby řízení v této věci.   
 
P o u č e n í :  Proti tomuto rozhodnutí není opravný prostředek přípustný.

V Brně  dne  18. října 2011
    
 Předseda senátu:
 JUDr. František H r a b e  c   

          
                                                                                
               





 






 



