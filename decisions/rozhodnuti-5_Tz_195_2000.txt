Soud: Nejvyšší soud

Spisová značka: 5 Tz 195/2000

Datum rozhodnutí: 01.11.2000

Typ rozhodnutí: Rozsudek




5 Tz 195/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 1. 
listopadu 2000 v Brně v senátě složeném z předsedy JUDr. Jiřího Horáka a soudců 
JUDr. Františka Púryho a JUDr. Jindřicha Urbánka stížnost pro porušení zákona, 
kterou podal ministr spravedlnosti České republiky v neprospěch obviněné  D. 
R., proti trestnímu příkazu Okresního soudu v Ostravě ze dne 29. 12. 1999, sp. 
zn. 1 T 331/99, a rozhodl podle § 268 odst. 2, § 269 odst. 2, § 270 odst. 1 tr. 
ř. a za podmínek § 272 tr. ř.   t a k t o : 

Pravomocným trestním příkazem Okresního soudu v Ostravě ze dne 29. 12. 1999, 
sp. zn. 1 T 331/99, a v řízení, které mu předcházelo, b y l ve prospěch i v 
neprospěch obviněné D. R. 

p o r u š e n   z á k o n

v ustanoveních § 2 odst. 5, 6 a § 314e odst. 1 tr. ř.

	Citovaný trestní příkaz  se  z r u š u j e . Současně se zrušují 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu.

	

	Vyšetřovateli Policie ČR, Městského úřadu vyšetřování v Ostravě se  p ř 
i k a z u j e , aby věc v potřebném rozsahu znovu projednal a rozhodl.

Odůvodnění:

Trestním příkazem Okresního soudu v Ostravě ze dne 29. 12. 1999, sp. zn. 1 T 
331/99 byla obviněná D. R. uznána vinnou trestným činem ublížení na zdraví 
podle § 223 tr. zák., kterého se měla dopustit tím, že dne 27. 8. 1999 kolem 
13.20 hod. v O. - D. jako řidička osobního automobilu Škoda Felicia, SPZ KIO 
50-93, při vjíždění z ul. G. na hlavní silnici H. vjela plynule přes 
připojovací jízdní pruh přímo do pravého jízdního pruhu, v důsledku čehož 
nedala přednost cyklistovi F. M., jedoucímu v tomto jízdním pruhu, následkem 
střetu a pádu cyklisty na vozovku tento utrpěl zlomeninu III. - VII. žebra 
vpravo, zlomeninu pravé klíční kosti a lopatky vpravo, pohmoždění měkkých tkání 
hlavy, což si vyžádalo nutnou dobu léčení v trvání 5 týdnů. Za to byla obviněná 
odsouzena podle § 223 tr. zák., s přihlédnutím k § 314e odst. 2 tr. ř., k 
trestu odnětí svobody v trvání čtyř měsíců. Podle § 58 odst. 1 písm. a), § 59 
odst. 1 tr. zák. byl výkon tohoto trestu podmíněně odložen na zkušební dobu 
jednoho roku. Podle § 49 odst. 1, § 50 odst. 1 tr. zák. byl obviněné uložen 
trest zákazu činnosti spočívající v zákazu řízení všech motorových vozidel na 
dobu jednoho roku a tří měsíců. Trestní příkaz nabyl právní moci dne 17. 2. 
2000.

Proti tomuto rozhodnutí podal ministr spravedlnosti v neprospěch obviněné D. R. 
stížnost pro porušení zákona, která byla Nejvyššímu soudu doručena dne 18. 8. 
2000. V písemném zdůvodnění namítá, že okresní soud vydal trestní příkaz i 
přesto, že nebyl náležitě objasněn a dokladován skutkový stav, neboť nebyla 
doložena skutečná délka léčení u poškozeného F. M. Okresní soud se spokojil 
pouze s odborným vyjádřením soudního znalce ze dne 5. 11. 1999. V této 
souvislosti ministr spravedlnosti zdůrazňuje, že pokud by doba léčení přesáhla 
šest týdnů a omezovala by poškozeného v obvyklém způsobu života, jednalo by se 
o těžkou újmu na zdraví podle § 89 odst. 7 písm. ch) tr. zák. a skutek by měl 
být kvalifikován jako trestný čin ublížení na zdraví podle § 224 odst. 2 tr. 
zák. Ministr spravedlnosti proto navrhl, aby Nejvyšší soud podle § 268 odst. 2 
tr. ř. vyslovil, že trestním příkazem Okresního soudu v Ostravě ze dne 29. 12. 
1999, sp. zn. 1 T 331/99, byl porušen zákon v ustanovení § 2 odst. 5 (v 
mimořádném opravném prostředku je v důsledku zjevné písařské  chyby nesprávně 
uveden § 20 odst. 5 tr. ř.), a to ve prospěch obviněné D. R. Dále aby podle § 
269 odst. 2 tr. ř. napadené rozhodnutí zrušil a poté postupoval podle § 270 
odst. 1 tr. ř.

Nejvyšší soud přezkoumal podle § 267 odst. 1 tr. ř. z podnětu podané stížnosti 
pro porušení zákona a na podkladě spisového materiálu správnost všech výroků 
napadeného trestního příkazu, jakož i řízení, které mu předcházelo, a shledal, 
že zákon porušen byl, a to i z jiných důvodů, než je uváděno v mimořádném 
opravném prostředku.

Z trestního spisu bylo zjištěno, že k objasnění skutkového stavu věci byly v 
přípravném řízení provedeny výslechy obviněné D. R. a svědka F. M. Dále byly 
zajištěny různé listinné důkazy např. protokol o nehodě v silničním provozu, 
včetně plánku dopravní nehody a fotodokumentace, lékařská zpráva o zranění F. 
M., odborné vyjádření ke zranění poškozeného a jiné důkazy.

Podle § 2 odst. 5 tr. ř. orgány činné v trestním řízení postupují tak, aby byl 
zjištěn skutkový stav věci, o němž nejsou důvodné pochybnosti, a to v rozsahu, 
který je nezbytný pro jejich rozhodnutí. Bez návrhu stran objasňují stejně 
pečlivě okolnosti svědčící ve prospěch i v neprospěch obviněného. Doznání 
obviněného nezbavuje orgány činné v trestním řízení povinnosti přezkoumat 
všechny okolnosti případu. Podle § 2 odst. 6 tr. ř. orgány činné v trestním 
řízení hodnotí důkazy podle svého vnitřního přesvědčení založeného na pečlivém 
uvážení všech okolností případu jednotlivě i v jejich souhrnu. 

Podle názoru senátu Nejvyššího soudu nepostupoval Okresní soud v Ostravě v 
napadeném trestním příkazu důsledně podle výše citovaných ustanovení trestního 
řádu. Ke zjištění skutkového stavu věci nebyly zajištěny a provedeny všechny 
potřebné a dostupné důkazy. Proto je nutno považovat hodnocení stávajících 
důkazů ve věci za nesprávné, neboť okresní soud se náležitě nevypořádal se 
všemi okolnostmi významnými pro rozhodnutí. V důsledku těchto podstatných 
nedostatků je napadený trestní příkaz vadný v celém rozsahu, tj. ve výrocích o 
vině a trestu.

Již v přípravném řízení mělo být dalšími důkazy prověřeno tvrzení obviněné D. 
R., že nemá na nehodě vinu, neboť neví, odkud se cyklista vzal, když jej 
předtím neviděla. Obviněná také uvedla, že po dopravní nehodě dvě osoby říkaly, 
že cyklista přelezl svodidla a měl nasednout na kolo a přejíždět šířku silnice 
zleva doprava (vše na č. l. 4 tr. spisu). Vyšetřovatel Policie ČR sice správně 
nechal dát do sdělovacích prostředků výzvu, aby se policii přihlásili svědci 
předmětné dopravní nehody (č. l. 20 tr. spisu). Ve spise se však nenachází 
žádný doklad o výsledku výzvy. Protože tvrzení obviněné D. R. a tvrzení 
poškozeného F. M.  se podstatně lišila o příčině vzniku dopravní nehody, měla 
být v přípravném řízení provedena jejich konfrontace. Podle výsledku 
konfrontace měl vyšetřovatel Policie ČR zvážit, zda není potřebné provést 
vyšetřovací pokus na místě dopravní nehody, případně zda by neměl být ve věci 
vypracován znalecký posudek z oboru dopravy, kde by se znalec vyjádřil zejména 
k tomu, co bylo technickou příčinou dopravní nehody.

Vyšetřovatel Policie ČR měl také nechat vypracovat znalecký posudek z oboru 
zdravotnictví, odvětví soudního lékařství ohledně charakteru poranění, které 
utrpěl poškozený F. M. při dopravní nehodě, délky jejich léčení a jakým 
způsobem a po jakou dobu byl jmenovaný skutečně omezen v obvyklém způsobu 
života. Podkladem pro znalecký posudek měla být nejen zdravotní dokumentace, 
ale podle potřeby měl být poškozený znalcem i vyšetřen. Odborné vyjádření 
vypracované MUDr. I. D.  k charakteru zranění poškozeného a k délce jeho léčení 
bylo nedostatečné pro posouzení, k jakému následku na zdraví z hlediska 
trestněprávního došlo, jak důvodně namítá i ministr spravedlnosti ve stížnosti 
pro porušení zákona. Nutno dodat, že odborné vyjádření vycházelo pouze ze 
zdravotní dokumentace Závodní nemocnice Vítkovice ze dne 3. 9. 1999, tj. z 
období jen krátce po dopravní nehodě (č. l. 18 a 19 tr. spisu). Přitom 
poškozený F. M. jako svědek dne 1. 11. 1999 mj. vypověděl, že je v nemocenském 
stavu a chodí na rehabilitace (č. l. 7 tr. spisu). Tímto tvrzením poškozeného 
se odborné vyjádření vůbec nezabývalo.

Tyto podstatné nedostatky byly po podání obžaloby důvodem k postupu okresního 
soudu podle § 314c odst. 1 písm. c) tr. ř., tj. k vrácení věci státnímu 
zástupci k došetření, neboť v přípravném řízení nebyly objasněny základní 
skutečnosti důležité pro rozhodnutí o vině.

Protože Okresní soud v Ostravě nepostupoval podle § 314c odst. 1 písm. c) tr. 
ř., měl sám výše konstatované důkazy zajistit a provést, což neučinil, a proto 
chybně ve věci rozhodl. Tím byla obviněná nedůvodně zvýhodněna, ale i 
znevýhodněna, neboť při důsledném postupu podle zákona nebylo možno vyloučit 
jiné rozhodnutí, ohledně skutku popsaného v obžalobě. Nebyly tedy splněny 
podmínky pro rozhodnutí trestním příkazem podle § 314e odst. 1 tr. ř. 

Vzhledem k uvedeným skutečnostem Nejvyšší soud podle § 268 odst. 2 tr. ř. 
vyslovil, že pravomocným trestním příkazem Okresního soudu v Ostravě ze dne 29. 
12. 1999, sp. zn. 1 T 331/99, a v řízení, které mu předcházelo, byl ve prospěch 
i v neprospěch obviněné D. R. porušen zákon v ustanoveních § 2 odst. 5, 6 a § 
314e odst. 1 tr. ř. Dále Nejvyšší soud podle § 269 odst. 2 tr. ř. a za podmínek 
§ 272 tr. ř. (ministr spravedlnosti ve stížnosti pro porušení zákona podané do 
šesti měsíců od právní moci napadeného trestního příkazu navrhl postup podle § 
269 odst. 2 až § 271 tr. ř. a Nejvyšší soud o této stížnosti rozhodl do tří 
měsíců od jejího podání) napadený trestní příkaz zrušil. Současně zrušil 
všechna další rozhodnutí na zrušený trestní příkaz obsahově navazující, pokud 
vzhledem ke změně, k níž došlo zrušením, pozbyla podkladu. Poté podle § 270 
odst. 1 tr. ř. vyšetřovateli Policie ČR, Městskému úřadu vyšetřování v Ostravě 
přikázal, aby věc v potřebném rozsahu znovu projednal a rozhodl. Věc byla 
přikázána až do přípravného řízení, neboť již v této fázi trestního řízení 
došlo k podstatným vadám.

Úkolem vyšetřovatele Policie ČR bude zajistit a provést shora naznačené důkazy, 
popř. zajistit i další důkazy pokud to objasnění skutkového stavu věci bude ve 
smyslu § 2 odst. 5 tr. ř. vyžadovat. Dalším jeho úkolem bude všechny důkazy 
postupem podle § 2 odst. 6 tr. ř. vyhodnotit a učinit ve věci zákonu 
odpovídající rozhodnutí. Závěrem a pouze pro úplnost lze připomenout, že orgán, 
jemuž byla věc přikázána, je povinen provést procesní úkony, jejichž provedení 
Nejvyšší soud nařídil (§ 270 odst. 4 tr. ř.).

Poučení: Proti tomuto rozsudku není stížnost pro porušení zákona přípustná.

V Brně dne 1. listopadu 2000

Předseda senátu:

JUDr. Jiří Horák
