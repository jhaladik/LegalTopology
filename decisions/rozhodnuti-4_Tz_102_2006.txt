Soud: Nejvyšší soud

Spisová značka: 4 Tz 102/2006

Datum rozhodnutí: 30.08.2006

Typ rozhodnutí: Rozsudek




4 Tz 102/2006

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 30. srpna 2006 
v senátě složeném z předsedkyně JUDr. Danuše Novotné a soudců JUDr. Františka 
Hrabce  a JUDr. Jiřího Pácala stížnost pro porušení zákona, kterou podal 
ministr spravedlnosti České republiky ve prospěch obviněného  K.  M., proti 
pravomocnému usnesení Krajského soudu v Brně ze dne 16. 3. 2006, sp. zn. 9 To 
87/2006, a podle § 268 odst. 2, § 269 odst. 2 a § 270 odst. 1 tr. ř. rozhodl   
t a k t o :

Usnesením Krajského soudu v Brně ze dne 16. 3. 2006, sp. zn. 9 To 
87/2006,          b y l    p o r u š e n     z á k o n    v  ustanoveních § 254 
odst. 1 a § 256 tr. ř. a v řízení předcházejícím v ustanovení § 2 odst. 5, 
odst. 6 tr. ř. v neprospěch obviněného K. M.

Napadené usnesení   s e   z r u š u j e .

Zrušuje se také rozsudek Okresního soudu v Prostějově ze dne 5. 1. 2006, sp. 
zn. 1 T 206/2005.

Zrušují se všechna další rozhodnutí na zrušená rozhodnutí obsahově navazující, 
pokud vzheldem ke změně, k níž došlo zrušením, pozbyla podkladu.

Okresnímu soudu v Prostějově  s e   p ř i k a z u j e , aby věc v potřebném 
rozsahu znovu projednal a rozhodl. 

Odůvodnění:

Rozsudkem Okresního soudu v Prostějově ze dne 5. 1. 2006, sp. zn. 1 T 206/2005, 
byl obviněný K. M. uznán vinným trestným činem násilí proti skupině obyvatelů a 
proti jednotlivci podle § 197a odst. 1 tr. zák., kterého se dopustil tím, že 
dne 7. 10. 2003 v odpoledních hodinách, v obci S., okr. P., vyhrožoval A. H., 
že ji poseká a přitom mával mačetou, což u poškozené vyvolalo obavu o svůj 
život. Za to byl obviněnému v sazbě § 197a odst. 1 tr. zák. uložen trest odnětí 
svobody v trvání jednoho měsíce. Podle § 58 odst. 1 a § 59 odst. 1 tr. zák. byl 
obviněnému výkon tohoto trestu podmíněně odložen na zkušební dobu v trvání 
jednoho roku.

Z podnětu odvolání obviněného K. M. proti uvedenému rozsudku Okresního soudu v 
Prostějově ze dne 5. 1. 2006, sp. zn. 1 T 206/2005, rozhodl Krajský soud v Brně 
usnesením ze dne 16. 3. 2006, sp. zn. 9 To 87/2006, tak, že podle § 256 tr. ř. 
odvolání obviněného zamítl.

Proti citovanému usnesení Krajského soudu v Brně ze dne 16. 3. 2006, sp. zn. 9 
To 87/2006, podal ministr spravedlnosti České republiky podle § 266 odst. 1 tr. 
ř. stížnost pro porušení zákona ve prospěch obviněného K. M. Vytýká v ní 
napadenému usnesení, že jím byl porušen zákon v neprospěch tohoto obviněného v 
ustanoveních § 254 odst. 1 a § 256 tr. ř. a v řízení, které mu předcházelo, v 
ustanovení § 2 odst. 5, odst. 6 a § 23 odst. 1 tr. ř.

Stěžovatel ve svém mimořádném opravném prostředku nejprve upozornil na 
skutečnost, že přestože policejní orgán v původním řízení vedeném pod ČTS: 
ORPV-220/KPV-OOK-2004, navrhl dne 29. 3. 2004 podat obžalobu pro oba skutky, 
tedy jak pro skutek z měsíce srpna roku 2003 tak i pro skutek ze dne 7. 10. 
2003, státní zástupce podal obžalobu pouze pro jednání z měsíce srpna roku 2003 
a ohledně skutku ze dne 7. 10. 2003 zůstal naprosto nečinný až do doby, kdy mu 
bylo doručeno usnesení policejního orgánu  o vyloučení tohoto skutku ze 
společného řízení k novému samostatnému projednání, aniž by byla věc vrácena 
policejnímu orgánu k došetření procesně relevantním postupem. Tím byl podle 
stěžovatele porušen zájem na právní jistotě i právo obviněného na spravedlivý 
proces, neboť obviněný byl přesvědčen, že celá trestní věc pro něj pravomocně 
skončila již pravomocným rozsudkem Krajského soudu v Brně ze dne 2. 11. 2004, 
sp. zn. 8 To 391/2004.

Ministr spravedlnosti dále zpochybnil přesvědčivost napadeného soudního 
rozhodnutí s ohledem na odlišné hodnocení věrohodnosti výpovědi svědkyně A. H. 
a svědka F. V. ve srovnání s řízením vedeném u Okresního soudu v Prostějově pod 
sp. zn. 1 T 85/2004. Rozhodnutí soudů prvního i druhého stupně považuje za 
vadná z důvodů neúplných a nepřesvědčivých skutkových zjištění. Soudy totiž 
nevyslechly svědka A. K., který vypovídal ve prospěch verze obhajoby obviněného 
v trestní věci vedené  u Okresního soudu v Prostějově pod sp. zn. 1 T 85/2004, 
přesto, že podstatný obsah tohoto spisu byl u hlavního líčení v trestní věci 
vedené pod sp. zn. 1 T 206/2005, čten. Tento svědek přitom u veřejného zasedání 
před Krajským soudem v Brně dne 2. 11. 2004 ve věci sp. zn.  8 To 391/2004 
podrobně vypovídal ke skutku ze dne 7. 10. 2003.

Okresní soud v Prostějově tedy nezjistil skutkový stav o němž nejsou důvodné 
pochybnosti, neboť dokazování zaměřil pouze na důkazy svědčící proti 
obviněnému, přičemž důkazy svědčící v jeho prospěch zcela pominul. Krajský soud 
v Brně pak pochybil tím, že nedůsledně a v rozporu s ustanovením § 254 odst. 1 
tr. ř. přezkoumal postup nalézacího  soudu, který shledal správný, a zjištěný 
skutkový stav uznal za dostačující k rozhodnutí o vině.

Závěrem svého mimořádného opravného prostředku ministr spravedlnosti navrhl, 
aby Nejvyšší soud České republiky podle § 268 odst. 2 tr. ř. vyslovil, že 
napadeným usnesením Krajského soudu v Brně ze dne 16. 3. 2006, sp. zn. 9 To 
87/2006, byl porušen zákon v neprospěch obviněného K. M. v ustanoveních § 254 
odst. 1 a § 256 tr. ř., a v řízení tomuto rozhodnutí předcházejícím také v 
ustanoveních § 2 odst. 5, odst. 6 a § 23 odst. 1 tr. ř., aby podle § 269 odst. 
2 tr. ř. napadené rozhodnutí zrušil, včetně všech dalších rozhodnutí na zrušené 
rozhodnutí obsahově navazující, pokud vzhledem ke změně, k níž došlo zrušením, 
pozbyla podkladu, a dále aby postupoval podle § 270 odst. 1 tr. ř.

Nejvyšší soud České republiky (dále jen Nejvyšší soud) přezkoumal podle § 267  
odst. 3 tr. ř. zákonnost a odůvodněnost těch výroků rozhodnutí, proti nimž byla 
stížnost pro porušení zákona podána, v rozsahu a z důvodů v ní uvedených, jakož 
i řízení napadené části rozhodnutí předcházející, a shledal, že zákon byl 
porušen.

Podle ustanovení § 2 odst. 5 tr. ř. orgány činné v trestním řízení postupují v 
souladu se svými právy a povinnostmi uvedenými v tomto zákoně a za součinnosti 
stran tak, aby byl zjištěn skutkový stav věci, o němž nejsou důvodné 
pochybnosti, a to v rozsahu, který je nezbytný pro jejich rozhodnutí.

Podle ustanovení § 2 odst. 6 tr. ř. orgány činné v trestním řízení hodnotí 
důkazy podle svého vnitřního přesvědčení založeného na pečlivém uvážení všech 
okolností případu jednotlivě i v jejich souhrnu.

Podle ustanovení § 254 odst. 1 tr. ř. nezamítne-li nebo neodmítne-li odvolací 
soud odvolání podle § 253, přezkoumá zákonnost a odůvodněnost jen těch 
oddělitelných výroků rozsudku, proti nimž bylo podáno odvolání, i správnost 
postupu řízení, které jim předcházelo, a to z hlediska vytýkaných vad. K vadám, 
které nejsou odvoláním vytýkány, odvolací soud  přihlíží, jen pokud mají vliv 
na správnost výroků, proti nimž bylo podáno odvolání.

Podle ustanovení § 256 tr. ř. odvolací soud odvolání zamítne, shledá-li, že 
není důvodné.

Nejvyšší soud kosntatuje, že Krajský soud v Brně se těmito zákonnými 
ustanoveními v trestní věci napadené stížností pro porušení zákona důsledně 
neřídil.

Z obsahu trestních spisů Okresního soudu v Prostějově, sp. zn. 1 T 85/2004  a 1 
T 206/2005, Nejvyšší soud zjistil, že policejní komisař Policie České republiky 
vydal dne 16. 3. 2004 usnesení, ČTS: ORPV-220/KVP-OOK-2004, jímž podle § 160 
odst. 1 tr. ř. zahájil trestní stíhání obviněného K. M. pro trestný čin násilí 
proti skupině obyvatelů  a jednotlivci, kterého se dopustil v přesně nezjištěný 
den v měsíci srpnu 2003 a dne 7. 10. 2003.

Dne 29. 3. 2004 předložil policejní komisař podle § 166 odst. 3 tr. ř. 
Okresnímu státnímu zastupitelství v Prostějově trestní spis ČTS: 
ORVP-220/KVP-OOK-2004, s návrhem na podání obžaloby proti obviněnému K. M. pro 
jednání z přesně nezjištěného dne z měsíce srpna 2003 a ze dne 7. 10. 2003, 
jimiž naplnil skutkovou podstatu trestného činu násilí proti skupině obyvatelů 
a proti jednotlivci podle § 197a odst. 1 tr. zák.

Státní zástupce Okresního státního zastupitelství v Prostějově podal dne 31. 3. 
2004 u Okresního soudu v Prostějově obžalobu na obviněného K. M. pro trestný 
čin násilí proti skupině obyvatelů a jednotlivci podle § 197a odst. 1 tr. zák., 
pro skutek, kterého se obviněný dopustil blíže neurčeného dne v měsíci srpnu 
2003.

Rozsudkem Okresního soudu v Prostějově ze dne 17. 6. 2004, sp. zn. 1 T 85/2004, 
byl obviněný K. M. uznán vinným trestným činem násilí proti skupině obyvatelů a 
proti jednotlivci podle § 197a odst. 1 tr. zák., kterého se dopustil tím, že 
blíže neurčeného dne v měsíci srpnu 2003 v obci S., okres P., vyhrožoval A. H., 
že ji poseká a přitom mával mačetou, což u poškozené vyvolalo obavu o svůj 
život. Za to byl obviněnému uložen v sazbě § 197a odst. 1 tr. zák. trest odnětí 
svobody v trvání dvou měsíců. Podle § 58 odst. 1 a § 59 odst. 1 tr. zák. byl 
obviněnému výkon tohoto trestu podmíněně odložen na zkušební dobu v trvání 
jednoho roku.

Proti uvedenému rozsudku Okresního soudu v Prostějově ze dne 17. 6. 2004, sp. 
zn. 1 T 85/2004, podal obviněný odvolání v němž jako nový důkaz navrhl 
svědectví A. K., přičemž uvedl, že tento svědek celý konflikt pozoroval a může 
dosvědčit, jak celá záležitost proběhla. Krajský soud v Brně ve veřejném 
zasedání konaném dne 2. 11. 2004 vyslechl svědka A. K. Tento svědek nejprve 
uvedl, že v srpnu 2003 se nacházel v obci S., protože tam pracoval. Svědek dále 
vypověděl, že obviněný nedržel v době konfliktu nic v ruce, neviděl, že by 
obviněný poškozenou A. H. fyzicky napadl. Na dotaz členky senátu svědek uvedl, 
že celá událost skončila tak, že se pohádali (K. M. a A. H.), paní odešla i se 
psem a následně ho (M.) pan V. atakoval trubkou. Nejprve svědek uvedl, že útok 
trubkou následoval půl hodiny nebo hodinu po konfliktu ve stejný den. Dále 
svědek na dotaz člena senátu, zda událost s trubkou měla nějakou dohru uvedl, 
že se pan M. s panem V. ohledně této události soudili. Dále uvedl, že pak V. a 
pan M. měli již dříve nějaký konflikt. Svědek dále upřesnil, že neví, zda 
událost s trubkou následovala v den konfliktu nebo následující den, neboť je to 
již dávno, a přesně si to nepamatuje. Ví však, že konflikt s trubkou následoval 
tu hádku a bylo to krátce po sobě.

Krajský soud v Brně rozsudkem ze dne 2. 11. 2004, sp. zn. 8 To 391/2004, z 
podnětu odvolání obviněného napadený rozsudek Okresního soudu v Prostějově ze 
dne 17. 6. 2004,  sp. zn. 1 T 85/2004, podle § 258 odst. 1 písm. b), c), d) tr. 
ř. zrušil v celém rozsahu a za podmínek uvedených v ustanovení § 259 odst. 3 
písm. b) tr. ř. nově rozhodl tak, že obviněného K. M. podle § 226 písm. a) tr. 
ř. zprostil obžaloby pro skutek, který je výše popsán v rozsudku Okresního 
soudu v Prostějově ze dne 17. 6. 2004, sp. zn. 1 T 85/2004. V odůvodnění tohoto 
rozhodnutí je uvedeno, že odvolací soud uvedeným způsobem rozhodl na základě 
doplněného dokazování výslechem svědka A. K.

Součástí trestního spisu Okresního soudu v Prostějově, sp. zn. 1 T 85/2004, je 
na č. l. 29 trestní příkaz Okresního soudu v Prostějově ze dne 16. 4. 2004, sp. 
zn. 1 T 89/2004, jímž byl obviněný F. V. uznán vinným trestným činem ublížení 
na zdraví podle  § 221 odst. 1 tr. zák. a trestným činem výtržnictví podle § 
202 odst. 1 tr. zák., jichž se dopustil tím, že dne 9. 10. 2003 v době kolem 
10.00 hod. v obci S., okr. P., na veřejné komunikaci, bezdůvodně a neočekávaně 
napadl K. M., tím způsobem, že ho opakovaně udeřil ocelovou trubkou do různých 
částí těla, přičemž tímto útokem poškozenému způsobil zranění v podobě 
zlomeniny pravé loketní kosti, které si vyžádalo léčení spojené s omezením 
obvyklého způsobu života po dobu 5 - 6 týdnů.

Při srovnání údajů, uvedených ve výpovědi svědka A. K. ve veřejném zasedání ze 
dne 2. 11. 2004 a ze znění citovaného trestního příkazu Okresního soudu v 
Prostějově ze dne 16. 4. 2004, sp. zn. 1 T 89/2004, došel Nejvyšší soud k 
závěru, že svědek A. K. ve své výpovědi nepopisuje incident z blíže neurčeného 
dne v měsíci srpnu 2003, neboť po něm v krátkém časovém období, rozmezí 
několika hodin až dnů, nenásledoval útok F. V. kovovou trubkou na K. M. Výpověď 
tohoto svědka se tedy vztahuje k incidentu ze dne 7. 10. 2003. Nejvyšší soud 
pouze konstatuje tuto skutečnost ve vztahu k závěrům, které učinil Krajský soud 
v Brně ve svém rozsudku ze dne 17. 6. 2004, sp. zn. 1 T 85/2004, s vědomím 
toho, že není oprávněn zasahovat do pravomocného rozhodnutí, které nebylo 
napadeno stížností pro porušení zákona.

Usnesením policejního komisaře ze dne 19. 9. 2005, ČTS: ORPV-220/KPV-OOK-2004, 
bylo  podle § 23 odst. 1 tr. ř. z trestní věci obviněného K. M. vyloučeno 
řízení o trestném činu násilí proti skupině obyvatelů a jednotlivci podle 
ustanovení § 197a odst. 1 tr. zák., kterého se dopustil dne 7. 10. 2003. V 
odůvodnění tohoto rozhodnutí je uvedeno, že uvedený skutek ze dne 7. 10. 2003 
je útokem pokračujícího trestného činu, který však nebyl projednán v řízení pod 
sp. zn. 1 T 84/2005. Dne 24. 10. 2005 podal státní zástupce Okresního státního 
zastupitelství v Prostějově u Okresního soudu v Prostějově obžalobu na 
obviněného K. M. pro skutek, kterého se  obviněný dopustil dne 7. 10. 2003 v 
odpoledních hodinách, kvalifikovaný jako trestný čin násilí proti skupině 
obyvatelů a jednotlivci.

Pokud stěžovatel ve svém mimořádném opravném prostředku namítá, že usnesení 
policejního komisaře ze dne 19. 9. 2005, ČTS: ORPV-220/KPV-OOK-2004, nebylo 
důvodné s ohledem na skutečnost, že obviněný byl přesvědčen, že celá trestní 
věc je pro něj již pravomocně skončena rozsudkem Krajského soudu v Brně ze dne 
2. 11. 2004, sp. zn. 8 To 391/2004, je třeba uvést že stejnou námitkou se 
zabýval již z podnětu stížnosti obviněného proti citovanému usnesení o 
vyloučení věci z trestního řízení podle § 23 odst. 1  tr. ř. státní zástupce 
Okresního státního zastuptielství v Prostějově, který uvedenou stížnost podle § 
148 odst. 1 písm. c) tr. ř. zamítl jako nedůvodnou, s odůvodněním, že i na 
posuzovaný případ se vztahuje ustanovení § 23 odst. 1 tr. ř. 

Podle ustanovení § 11 odst. 2 tr. ř. týká-lí se důvod uvedený v odstavci 1 jen 
některého z dílčích útoků pokračujícího trestného činu, nebrání to, aby se 
ohledně zbylé části takového činu konalo trestní stíhání. Podle ustanovení § 12 
odst. 12 tr. ř. se skutkem podle tohoto zákona rozumí také dílčí útok 
pokračujícího trestného činu, není-li výslovně stanoveno jinak. Z uvedeného 
tedy vyplývá, že dílčí útoky pokračujícího trestného činu lze projednávat 
odděleně, aniž by rozhodnutím o některém takovém dílčím útoku pokračujícího 
trestného činu došlo k překážce věci pravomocně rozhodnuté, neboť takové 
rozhodnutí nebrání tomu, aby se ohledně zbylé části takového trestného činu 
konalo trestní stíhání. K urychlení řízení nebo z jiných důležitých důvodů lze 
proto podle § 23 odst. 1 tr. ř. vyloučit ze společného řízení i dílčí útok 
pokračujícího trestného činu.

Okresní soud v Prostějově rozhodl o posuzovaném dílčím útoku pokračujícího 
trestného činu ve věci sp. zn. 1 T 206/2005 rozsudkem ze dne 5. 1. 2006, který 
je citován již v úvodu tohoto odůvodnění. Z protokolu o hlavním líčení ze dne 
8. 12. 2005 ve věci sp. zn. 1 T 206/2005, vyplývá, že u tohoto hlavního líčení 
byl podle § 213 odst. 1 tr. ř. čten podstatný obsah spisu Okresního soudu v 
Prostějově, sp. zn. 1 T 85/2004. V odůvodnění tohoto rozhodnutí je uvedeno, že 
soud sice provedl důkaz spisem Okresního soudu v Prostějově, sp. zn. 1 T 
85/2004, přičemž zprošťující rozsudek Krajského soudu v Brně hodnotil opatrně, 
neboť před sebou bezprostředně neměl svědka A. K., přičemž tento zprošťující 
rozsudek neznamená, že se skutek nestal, ale že jsou zde pochybnosti o tom, zda 
se stal s ohledem na doplňující výpověď svědka K. Toto rozhodnutí proto 
hodnotil pouze z hlediska posouzení věrohodnosti výpovědí svědků A. H. a F. V.

Okresní soud v Prostějově tedy zcela pominul výše zmíněnou výpověď svědka A. 
K., kterou Krajský soud v Brně ve věci spisové značky 1 T 85/2004, mylně 
hodnotil jako důkaz, na jehož základě zprostil obviněného K. M. obžaloby, 
přestože tento svědek zcela zřejmě vypovídal ohledně situace, kterou posuzoval 
Okresní soud v Prostějově pod sp. zn. 1 T 206/2005.

Nejvyšší soud konstatuje, že Krajský soud v Brně nesplnil řádně svou přezkumnou 
povinnost, která mu vyplývá z ustanovení § 254 odst. 1 tr. ř., pokud uvedené 
pochybení nezjistil, neboť jinak by nemohl usnesením ze dne 16. 3. 2006, sp. 
zn. 9 To 87/2006, odvolání obviněného K. M. jako nedůvodné podle § 256 tr. ř. 
zamítnout.

Vzhledem k výše uvedenému vyslovil Nejvyšší soud, že usnesením Krajského soudu 
v Brně ze dne 16. 3. 2006, sp. zn. 9 To 87/2006, byl porušen zákon v 
ustanoveních § 254  odst. 1 a § 256 tr. ř. a v řízení mu předcházejícím také v 
ustanovení § 2 odst. 5, 6 tr. ř. v neprospěch obviněného K. M. Nejvyšší soud 
podle § 269 odst. 2 tr. ř. napadené rozhodnutí zrušil, zrušil také rozsudek 
Okresního soudu v Prostějově ze dne 5. 1. 2006, sp. zn.  1 T 206/2005, jakož i 
všechna další rozhodnutí na zrušená rozhodnutí obsahově navazující, pokud 
vzhledem ke změně, k níž došlo zrušeními, pozbyla podkladu. Okresnímu soudu v 
Prostějově podle § 270 odst. 1 tr. ř. přikázal, aby věc v potřebném rozsahu 
znovu projednal a rozhodl.

Tento soud doplní dokazování výslechem svědka A. K., přičemž provedením a 
vyhodnocením tohoto důkazu v kontextu důkazů, které jsou již součástí tresního 
spisu, může Okresní soud v Prostějově dospět k zákonnému rozhodnutí o vině a 
trestu. Bude však významně omezen ustanovením § 273 tr. ř., neboť  Nejvyšší 
soud konstatoval porušení zákona v neprospěch obviněného, jeho situace se tudíž 
v novém řízení nemůže změnit v jeho neprospěch při existenci zákazu 
reformationis in peius.

Podle § 270 odst. 4 tr. ř. je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést ty procesní 
úkony, jejichž provedení Nejvyšší soud nařídil.

Poučení:  Proti tomuto rozhodnutí není opravný prostředek přípustný.

V Brně dne 30. srpna 2006

Předsedkyně senátu:

JUDr. Danuše  Novotná  

	

	
