Soud: Nejvyšší soud

Spisová značka: 8 Tz 18/2024

Datum rozhodnutí: 10.07.2024

Typ rozhodnutí: ROZSUDEK


Heslo: Dokazování, Hodnocení důkazů, Odvolací řízení, Podmíněné odsouzení k trestu odnětí svobody s dohledem, Poškozený, Povaha a závažnost trestného činu, Provádění důkazů, Trest, Trest odnětí svobody

Dotčené předpisy: § 2 odst. 5 tr. ř., § 2 odst. 6 tr. ř., § 258 odst. 1 písm. b) tr. ř., § 259 odst. 3 písm. a) tr. ř., § 259 odst. 3 písm. b) tr. zákoníku, § 263 odst. 7 tr. ř., § 39 odst. 1 tr. zákoníku, § 39 odst. 2 tr. zákoníku, § 39 odst. 3 tr. zákoníku, § 81 odst. 1 tr. zákoníku, § 185 odst. 1 tr. zákoníku, § 185 odst. 2 písm. a) tr. zákoníku, § 185 odst. 2 písm. b) tr. zákoníku

Kategorie rozhodnutí: B




8 Tz 18/2024-426 





ČESKÁ REPUBLIKA
ROZSUDEK
JMÉNEM REPUBLIKY



	Nejvyšší soud projednal v neveřejném zasedání konaném dne 10. 7. 2024 v 
senátě složeném z předsedkyně JUDr. Milady Šámalové a soudců JUDr. Věry Kůrkové 
a JUDr. Jana Engelmanna stížnost pro porušení zákona podanou ministrem 
spravedlnosti České republiky v neprospěch obviněného P. V., proti pravomocnému 
rozsudku Krajského soudu v Brně ze dne 11. 1. 2024, sp. zn. 9 To 366/2023, a 
rozhodl  takto: 


	Podle § 268 odst. 2 tr. ř. se vyslovuje, že rozsudkem Krajského soudu v 
Brně ze dne 11. 1. 2024, sp. zn. 9 To 366/2023, byl porušen zákon ve prospěch 
obviněného P. V. v ustanoveních § 2 odst. 5, 6 tr. ř., § 258 odst. 1 písm. b) 
tr. ř., § 259 odst. 3 písm. a), b) tr. ř., § 263 odst. 7 tr. ř., § 39 odst. 1, 
2, 3 tr. zákoníku a § 81 odst. 1 tr. zákoníku. 


O d ů v o d n ě n í :

I.	

1.	Stížnost pro porušení zákona č. j. MSP-63/2024-ODKA-SPZ/9 podaná 
ministrem spravedlnosti (dále též jako „stěžovatel“) podle § 266 odst. 1, 2 tr. 
ř. v neprospěch obviněného P. V. směřuje proti pravomocnému rozsudku Krajského 
soudu v Brně ze dne 11. 1. 2024, sp. zn. 9 To 366/2023, který rozhodoval jako 
soud odvolací v trestní věci vedené u Okresního soudu ve Vyškově pod sp. zn. 2 
T 46/2023. 

2.	Okresní soud ve Vyškově rozsudkem ze dne 9. 8. 2023, sp. zn. 2 T 
46/2023, obviněného P. V. uznal vinným přečinem výroby a jiného nakládání s 
dětskou pornografií podle § 192 odst. 1, odst. 3 tr. zákoníku, přečinem 
zneužití dítěte k výrobě pornografie podle § 193 odst. 1 tr. zákoníku a zvlášť 
závažným zločinem znásilnění podle § 185 odst. 1, odst. 2 písm. a), písm. b) 
tr. zákoníku a odsoudil jej podle § 185 odst. 2 tr. zákoníku za použití § 43 
odst. 1 tr. zákoníku k úhrnnému nepodmíněnému trestu odnětí svobody v trvání 3 
let, pro jehož výkon ho podle § 56 odst. 2 písm. a) tr. zákoníku zařadil do 
věznice s ostrahou, a k trestu propadnutí věci podle § 70 odst. 2 písm. a) tr. 
zákoníku. Podle § 228 odst. 1 tr. ř. mu uložil povinnost zaplatit poškozené 
AAAAA, nar. XY, nemajetkovou újmu. Z podnětu odvolání obviněného Krajský soud v 
Brně rozsudkem ze dne 11. 1. 2024, sp. zn. 9 To 366/2023, podle § 258 odst. 1 
písm. b), odst. 2 tr. ř. uvedené rozhodnutí soudu prvního stupně zrušil ve 
výroku o způsobu výkonu trestu odnětí svobody a nově podle § 259 odst. 3 tr. ř. 
rozhodl tak, že výkon trestu odnětí svobody obviněnému podle § 81 odst. 1, § 82 
odst. 1 a § 84 tr. zákoníku podmíněně odložil na zkušební dobu v trvání pěti 
roků za současného vyslovení dohledu nad obviněným. Jinak ponechal rozsudek 
nalézacího soudu nezměněn.

3.	Stížnost pro porušení zákona podaná ministrem spravedlnosti směřující 
proti tomuto rozsudku odvolacího soudu poukazuje na průběh dosavadního řízení a 
znění relevantních ustanovení zákona, jejichž porušení ministr spravedlnosti 
shledával, a rovněž shrnuje závěry soudů nižších stupňů obsažené v jimi 
vydaných rozsudcích (viz body 1. až 26. stížnosti pro porušení zákona). 
Stěžovatel odvolacímu soudu vytkl postup, na jehož základě o trestu obviněného 
rozhodl, jakož i důvody, které k tomuto rozhodnutí vedly, zejména poukazoval na 
to, že svůj závěr o uložení podmíněného trestu odnětí svobody učinil bez 
provedení vlastního dokazování a nevytvořil si pro něj dostatečné podklady. 
Poukazem na ustanovení § 259 odst. 3 tr. ř. a § 263 odst. 7 tr. ř. zdůraznil, 
že postupuje-li odvolací soud v rozporu s dotčenou právní úpravou a doplní 
skutková zjištění nalézacího soudu, aniž by pro ně ve veřejném zasedání provedl 
nezbytné důkazy, vytváří extrémní nesoulad mezi provedeným dokazováním a 
skutkovými zjištěními, neboť skutečnosti, o něž své závěry opírá, nemají a ani 
nemohou mít v provedených důkazech svůj podklad. V předmětné věci odvolací soud 
podle názoru ministra spravedlnosti v rozporu se zákonnou úpravou doplnil 
skutková zjištění nalézacího soudu o iniciaci sexuálního kontaktu s poškozenou, 
osobních, rodinných a majetkových poměrech obviněného a následcích trestné 
činnosti na poškozenou, aniž by kromě výpovědi obviněného učiněné před 
odvolacím soudem provedl další důkazy. Skutkové poznatky oproti tomu, jak je 
bral do úvahy soud prvního stupně, přitom byly odvolacím soudem doplněny 
podstatným způsobem, a na jejich základě změnil výrok o trestu, přičemž takový 
postup byl v rozporu se shora citovanými ustanoveními trestního řádu.  

4.	K iniciaci sexuálního kontaktu ze strany poškozené ministr 
spravedlnosti zmínil, že odvolací soud vycházel z tvrzení obviněného a pro jeho 
objasnění přihlédl k výpovědím poškozené pořízeným ve dnech 10. 6. 2022 a 27. 
7. 2022, avšak jde o důkazy, které nebyly provedeny při veřejném zasedání před 
odvolacím soudem ani dříve v hlavním líčení. K výpovědi poškozené ze dne 10. 6. 
2022 ministr spravedlnosti zdůraznil, že byla učiněna před zahájením trestního 
stíhání formou vysvětlení zachyceného na úředním záznamu podle § 158 odst. 6 
tr. ř., který je možné v trestním řízení použít pouze, je-li proveden za 
splnění podmínek podle § 211 odst. 6 tr. ř., tedy se souhlasem státního 
zástupce a obviněného. Uvedený důkaz však nebyl při veřejném zasedání před 
odvolacím soudem proveden, souhlas ani jedné ze stran nebyl dán, a tudíž k němu 
ani nemělo být při rozhodování odvolacího soudu přihlíženo, což však odvolací 
soud nerespektoval (viz bod 25. rozsudku odvolacího soudu). Odvolací soud podle 
ministra spravedlnosti své závěry činil na podkladě nezákonně provedeného 
dokazování, resp. jeho úplné absence. Zmínil, že pouze z výpovědi ze dne 10. 6. 
2022 je patrné, že poškozená měla za iniciátora sexuálního vztahu označit sebe, 
protože z dalších jejích sdělení (ze dne 27. 7. 2022, č. l. 36 spisu, ze dne 
30. 1. 2023, č. l. 170 spisu) a ze zprávy zaslané obviněnému prostřednictvím 
aplikace Messenger dne 24. 12. 2021 (č. l. 92 spisu) vyplývá, že za toho, kdo 
dal impuls k prvotnímu sexuálnímu kontaktu, opakovaně označovala právě 
obviněného, který ve svých výpovědích ze dne 29. 6. 2022 (č. l. 21 spisu), ze 
dne 17. 8. 2022 (č. l. 28 spisu) a ze dne 6. 2. 2023 (č. l. 199 spisu) ani 
jednou poškozenou jako iniciátorku sexuálního kontaktu neoznačil. Pokud tedy 
obviněný až v podaném odvolání uvedl, že měl být sexuální vztah vyprovokován 
poškozenou, šlo o účelové tvrzení, jehož pravdivost odvolací soud řádně 
nezkoumal a nekriticky ho převzal do svého rozhodnutí (viz bod 25. rozsudku 
odvolacího soudu). Stěžovatel proto shledal závěr odvolacího soudu nesprávným v 
tom, že kdyby poškozená k sexuálním kontaktům s obviněným nedala impuls, s 
vysokou mírou pravděpodobnosti by ke spáchání trestné činnosti vůbec nedošlo. 
Tvrzení a závěry odvolacího soudu považoval za spekulaci, která nemá podklad ve 
skutkovém stavu a v kontextu spáchané trestné činnosti je zcela irelevantní, 
protože předchozí konsenzuální vztah mezi obviněným a poškozenou nepředstavuje 
na straně poškozené jakékoli svolení či dokonce umožnění páchání následné 
sexuální trestné činnosti. Nadto v těchto úvahách spatřoval nepřijatelné 
přenášení viny na poškozenou, obzvláště s ohledem na tvrzení odvolacího soudu, 
že si tím, že s obviněným byla dříve ve vztahu, sama posuzovaný následek 
způsobila, a že důsledkem tohoto jejího chování bylo i to, že ji obviněný krom 
dalšího opakovaně po delší dobu znásilňoval. Takový závěr je podle ministra 
spravedlnosti nemorální, a to zvláště za situace, kdy byla předmětná trestná 
činnost páchána na dítěti. K uvedenému ministr připomněl, že v téměř dvou 
třetinách případů sexuálního násilí poškozená osoba pachatele znala, přičemž 
většinou jím byl současný nebo bývalý partner (srov. Roubalová M., a kol. 
Obyvatelé ČR a viktimizace. Nové poznatky z výzkumu. Praha: Institut pro 
kriminologii a sociální prevenci, 2023, s. 77, 78). 

5.	Stížnost pro porušení zákona ministr spravedlnosti zaměřil i na 
nedostatečné objasnění následku. Zdůraznil, že odvolací soud vycházel pro závěr 
o trestu ze zjištění nalézacího soudu, jenž se (v rozporu s § 39 odst. 2 tr. 
zákoníku) zabýval následkem trestné činnosti pouze pro účely přiznání a určení 
výše náhrady nemajetkové újmy, nikoliv pro úvahy o trestu, a bral do úvahy jiné 
okolnosti, než odvolací soud, který nad rámec závěrů soudů prvního stupně 
vycházel především ze závěrů znaleckého posudku z oboru zdravotnictví, odvětví 
psychiatrie dětí a klinická psychologie, a přihlédl k výpovědím poškozené a 
její matky, jež učinily v přípravném řízení, avšak ani jeden z těchto důkazů 
odvolací soud neprovedl ve veřejném zasedání, čímž porušil zákon v § 259 odst. 
3 písm. a), b) a § 263 odst. 7 tr. ř. Vadou bylo to, že neprovedl dokazování 
pro to, aby doplnil zjištění směřující k novým závěrům nad rámec zjištění 
nalézacího soudu, tzn. neprovedl jakýkoli ze shora označených důkazů. 

6.	Další pochybení spatřoval ministr spravedlnosti v tom, že odvolací 
soud pro závěry o následku vycházel ze znaleckého posudku, jenž byl primárně 
zpracován pro účely posouzení osobnosti poškozené (což shodně uvedl nalézací 
soud v bodě 14. svého rozsudku) a znalci se k následku na zdraví poškozené 
vyjadřovali spíše okrajově. Znalecký posudek byl zpracován dne 11. 2. 2023, 
tedy téměř rok před konáním veřejného zasedání, což je, i s ohledem na to, že 
sexuální trestná činnost může mít negativní dopady na další život poškozených 
osob až s delším časovým odstupem, nedostatečné. Proto bylo povinností 
odvolacího soudu ve smyslu § 2 odst. 5 tr. ř. a § 39 odst. 2 tr. zákoníku 
zkoumat následek trestného činu v rozsahu a v intenzitě, v jaké existoval v 
době jeho rozhodování. Ministr spravedlnosti poukázal na skutečnosti plynoucí 
ze spisu, zejména, že obviněný při hlavním líčení dne 9. 8. 2023 prohlásil, že: 
„AAAAA s námi teď nebydlí, je v psychiatrické léčebně.“ (č. l. 295 spisu), z 
čehož se lze důvodně domnívat, že psychický stav poškozené se od zpracování 
znaleckého posudku zhoršil a byla nezbytná její hospitalizace, což však v rámci 
dokazování objasněno nebylo. 

7.	Podle ministra spravedlnosti nebyl zjištěn ani duševní stav 
poškozené, který odvolací soud dovodil z vyjádření poškozené a její matky, že 
poškozená v souvislosti s jednáním obviněného nevyhledala odbornou pomoc. Podle 
ministra spravedlnosti se o takovou skutečnost nebylo možné opírat, protože to, 
že osoba nevyhledala či nevyhledává psychologickou či psychiatrickou pomoc, 
neznamená, že ji nepotřebuje. Názor soudu označil za nesprávný také proto, že 
se znalci shodli na tom, že duševní porucha u poškozené byla po činu přítomná, 
protože měla úzkostně depresivní stavy, jež provázely i suicidální myšlenky (č. 
l. 172 a 174 spisu). Soud druhého stupně tyto skutečnosti nebral do úvahy a 
nezohlednil, že poškozená je osobnostním laděním spíše introvertní, uzavřená, 
mající problém sdílet své potíže (viz závěr znaleckého posudku na č. l. 188 
spisu), ani to, jak uvedl obviněný, že byla hospitalizována v psychiatrické 
léčebně. Mírný trest podle ministra spravedlnosti nebylo možné opírat ani o 
předpoklad (srov. bod 16. rozsudku odvolacího soudu), že do budoucna psychické 
problémy poškozené díky vlivu prostředí, ve kterém se bude nacházet, vymizí, 
protože tento závěr nebylo možné predikovat pouze na základě vyjádření znalců k 
nemajetkové újmě bez podrobnějšího zjištění faktického stavu poškozené. Naopak 
s ohledem na tato zjištění bylo nezbytné psychický stav poškozené dále zkoumat, 
a to i s ohledem na to, že z poslední výpovědi obviněného ze dne 11. 1. 2024 
(č. l. 331 spisu) vyplynulo, že poškozená již nežije ve společné domácnosti se 
svou rodinou. Odvolací soud před svým rozhodnutím tyto okolnosti neověřil, a 
nezjistil, v jakém prostředí se poškozená v době jeho rozhodování nacházela, a 
proto nemohl učinit závěr o možném odeznění psychických problémů. Povinnosti 
prokazovat tuto skutečnost nebyl podle ministra spravedlnosti odvolací soud 
zbaven ani tím, že poškozená ve vyjádření k odvolání nic ke svému zdravotnímu 
stavu neuvedla, neboť tehdy reagovala na tvrzení obviněného v podaném odvolání, 
které nebylo na její zdravotní stav zaměřeno (srov. bod 26. napadeného 
rozsudku). 

8.	Ve stížnosti pro porušení zákona ministr spravedlnosti k následku 
trestné činnosti upozornil na to, že poškozená dne 30. 1. 2023 před znalcem 
psychologem (č. l. 175 spisu) uvedla, že v důsledku úzkostných stavů, jejichž 
vznik a trvání souvisí s předmětnou trestnou činností a jejím vyšetřováním (č. 
l. 189 spisu), zanechala studia na střední zdravotnické škole i navazujícího 
plánu na studia na vysoké škole. V sociální oblasti čelila odsouzení okolí, 
ztratila část svých přátel (č. l. 169 spisu), výrazně se zhoršil vztah s její 
matkou (č. l. 174 spisu) a do budoucna má obavu navazovat nové vztahy (č. l. 
168 spisu). Tyto skutečnosti však odvolací soud ponechal bez odezvy. Jestliže 
trestná činnost obviněného výrazně zasáhla do běžného života poškozené, nebylo 
možné se spokojit s obecným závěrem odvolacího soudu, že následkem trestné 
činnosti došlo toliko ke vzniku a rozvoji duševní poruchy.

9.	Zjištění, jimiž odvolací soud odůvodnil své závěry o vhodnosti 
uložení podmíněného trestu vycházející z rodinných a majetkových poměrů 
obviněného, ministr spravedlnosti nepovažoval za stěžejní a rozhodné pro 
učiněnou změnu, protože podkladem pro rozhodné okolnosti byla toliko výpověď 
obviněného učiněná ve veřejném zasedání před odvolacím soudem a listinné 
důkazy, jež byly součástí spisového materiálu nebo jež obviněný k odvolání 
připojil (viz bod 24. napadeného rozsudku). Odvolací soud však měl i v tomto 
případě povinnost v souladu s § 259 odst. 3 písm. a), b) tr. ř. a § 263 odst. 7 
tr. ř. provést opětovně či zcela nově nezbytné důkazy, což vyjma výpovědi 
obviněného neučinil. Ani v tomto směru však nepostupoval zodpovědně a 
objektivně, protože obviněný svá tvrzení o majetku nijak nedoložil a nebyla 
prokázána ani tvrzená tíživá rodinná finanční situace, příp. špatná finanční 
situace matky poškozené, na níž obviněný založil své odvolání. Proto neměl 
odvolací soud potřebný podklad pro závěr, že obviněný je v podstatě jediným 
živitelem rodiny, a že uložení nepodmíněného trestu by zatěžovalo spíše rodinu 
obviněného než jeho samotného. Ministr spravedlnosti se zabýval též podmínkami 
pro ukládání nepodmíněných trestů osobám pečujícím o nezletilé děti, k čemuž 
obsáhle citoval z nálezu Ústavního soudu ze dne 14. 4. 2020, sp. zn. IV. ÚS 
950/19, a usnesení Nejvyššího soudu ze dne 24. 1. 2018, sp. zn. 6 Tdo 
1516/2017, a shledal, že v daném případě nepřevažuje nejlepší zájem dítěte nad 
zájmem společnosti na spravedlivé potrestání obviněného za jím spáchanou 
trestnou činnost. Podotkl, že nebylo zjištěno, že by výkon nepodmíněného trestu 
odnětí svobody měl tak negativní dopad na život jeho nezletilého syna a dvou 
nevlastních dětí, aby se vymykal běžným situacím. Tuto skutečnost rovněž nelze 
dovodit ani ze shromážděného spisového materiálu, z něhož nevyplývá ani to, že 
by syn obviněného či jiný člen jeho rodiny trpěl jinými než běžnými zdravotními 
problémy nebo měl specifické potřeby. Nadto péči o nezletilé děti a chod 
domácnosti zajišťuje toliko matka poškozené, což potvrdila ve své výpovědi z 
přípravného řízení ze dne 27. 7. 2022 (č. l. 32 spisu). Tíživá rodinná finanční 
situace, popř. její zhoršení v důsledku obviněnému uloženého nepodmíněného 
trestu odnětí svobody, podle ministra spravedlnosti sama o sobě nepředstavuje 
mimořádnou či výjimečnou okolnost odůvodňující uložení mírnějšího trestu. 
Obviněný tak možné důsledky trestné činnosti na finanční situaci své rodiny 
mohl a měl předpokládat, přičemž na ně mohl adekvátně reagovat, a to ideálně 
jejím nespácháním, případně alespoň upuštěním od jejího pokračování. Nad rámec 
již uvedeného ministr doplnil, že odvolacím soudem nebylo nikterak prokázáno, 
že by se matka poškozené nebyla schopna o své nezletilé děti postarat. Důvodem 
pro závěr o podmíněně odloženém trestu odnětí svobody není podle ministra 
spravedlnosti ani situace ohledně bydlení rodiny obviněného (č. l. 199, 200 
spisu), neboť dovozoval, že soud měl zkoumat, zda námitka hledání a zajištění 
bytových potřeb rodiny není ze strany obviněného spíše účelová. 

10.	Ministr spravedlnosti v duchu podané stížnosti poukázal i na 
charakter trestné činnosti, která spočívala v sexuálně motivovaných útocích 
proti dítěti, resp. od 5. 4. 2021 do 8. 6. 2022 proti čerstvě zletilé dívce, 
sestávala z většího počtu útoků a trvala po delší dobu, a to že obviněný své 
protiprávní jednání neukončil z vlastní vůle, nýbrž až na základě poškozenou 
podaného trestního oznámení. Podstatným bylo i to, že obětí jeho sexuálního 
útoku byla jeho nevlastní dcera, a i přesto v trestné činnosti pokračoval bez 
jakéhokoliv ohledu na zdraví poškozené a na následky, jež na ni může trestná 
činnost zanechat, aniž by projevil upřímnou lítost nebo snahu po nápravě. 
Vzhledem k těmto okolnostem ministr spravedlnosti uzavřel, že pokud odvolací 
soud shledal, že rodinné a majetkové poměry představují v případě obviněného 
okolnost odůvodňující uložení mírnějšího trestu, stalo se tak v rozporu se 
zákonem a s navazující judikaturou Nejvyššího a Ústavního soudu.

11.	Další argumentace stěžovatele směřovala proti způsobu, jakým 
odvolací soud posoudil osobní poměry obviněného. Poukazem na bod 18. jeho 
rozsudku zdůraznil, že ačkoliv odvolací soud při posuzování osoby obviněného, 
jde-li o jeho údajnou nenásilnou povahu, doplnil skutková zjištění nalézacího 
soudu, a v jiných se od odvolacího soudu odchýlil (zhodnocení obviněným 
projevené lítosti a sebereflexe), neprovedl za tímto účelem podle § 259 odst. 3 
tr. ř. žádné dokazování. Vycházel-li odvolací soud ze závěrů znaleckého posudku 
z psychologie (č. l. 205 spisu), konstatoval jen některé jeho části, protože se 
v jeho úvahách neodrazilo konstatování znalce, že „obviněný je schopný projevy 
hněvu obecně kontrolovat. Tato kontrola se však zhoršuje pod vlivem užití 
alkoholu, kdy může propukat i násilné jednání, zejména v blízkých vztazích“. 
Svůj závěr stěžovatel podpořil i citacemi z výpovědi matky poškozené ze dne 27. 
7. 2022 a z výpovědi poškozené z téhož dne, z nichž vyplývá, že byly obě 
obviněným opakovaně fyzicky napadeny, přičemž poškozenou i její matku nejméně v 
jednom případě škrtil. Poškozená si dokonce při jednom konfliktu mezi obviněným 
a svou matkou, v němž se snažila svou matku bránit před fyzickým útokem 
obviněného, zlomila ruku a ve vyjádření před znalcem psychiatrem dne 30. 1. 
2023 (č. l. 171 spisu) dále uvedla, že obviněný měl fyzicky napadnout i jejího 
bratra. Z opisu z evidence přestupků (č. l. 256 spisu) dále plyne, že dne 9. 6. 
2022 bylo Městským úřadem Bučovice rozhodnuto u obviněného o přestupku podle § 
7 odst. 1 písm. b) zákona č. 251/2016 Sb., o některých přestupcích, 
spočívajícím v tom, že dne 24. 12. 2021 poškozenou fyzicky napadl (č. l. 197 
spisu). Z uvedených důvodů závěr odvolacího soudu (viz bod 24. jeho rozsudku), 
že obviněný není „a priori násilníkem“, označil za nesprávný a v rozporu s 
výsledky dokazování. 

12.	Ministr spravedlnosti poukázal na zkreslený závěr odvolacího soudu, 
že jako polehčující okolnost obviněnému svědčila projevená lítost a sebereflexe 
(bod 24. rozsudku), protože nic nenasvědčuje tomu, že by si obviněný uvědomil 
skutečnou závažnost svého jednání a že by jej dokázal kriticky zhodnotit. Z 
vyjádření obviněného naopak vyplývala snaha své jednání a jeho následky 
bagatelizovat a přenášet vinu za jím spáchanou trestnou činnost na poškozenou, 
zejména však neprojevil jakoukoli snahu o nápravu. Nebylo zjištěno, že by se 
omluvil nebo vynaložil snahu obnovit vztah mezi poškozenou a její matkou, jenž 
svým jednáním zpřetrhal, ani z provedených důkazů neplyne úmysl splácet 
uloženou náhradu nemajetkové újmy, o čemž svědčí i jeho prohlášení před 
odvolacím soudem, kde obviněný k dotazu, zda něco poškozené zaplatil, nebo 
vyvinul snahu ke splácení, odpověděl „Asi vůbec… (…)“, což lítost nebo 
sebereflexi nad spáchanou trestnou činností vylučuje. Nesouhlasil ani se 
závěrem odvolacího soudu v bodě 24. napadeného rozsudku, že žádné další 
negativní poznatky k chování obviněného po zahájení trestního stíhání (od něhož 
uplynulo 1,5 roku) zjištěny nebyly, protože uvedené skutečnosti odvolací soud 
ani nezjišťoval. 

13.	Za procesní nedostatek stěžovatel považoval, že odvolací soud o 
veřejném zasedání nevyrozuměl poškozenou ani jejího zmocněnce, a tudíž se k 
těmto skutečnostem ani nemohla vyjádřit, a to i přesto, že z její výpovědi ze 
dne 27. 7. 2022 (č. l. 36 spisu) a výpovědi před znalcem psychologem ze dne 30. 
1. 2023 (č. l. 175 spisu) plyne, že se ji obviněný snažil zastrašit a odradit 
od spolupráce s orgány činnými v trestním řízení. 

14.	Vadou, která se rovněž týká nesprávnosti uloženého trestu, je podle 
ministra spravedlnosti nedůsledná aplikace § 39 odst. 1, 2, 3 tr. zákoníku, 
jehož nerespektování vedlo k tomu, že obviněnému byl uložen nepřípustně mírný 
trest, jenž je ve zřejmém nepoměru k povaze a závažnosti trestného činu. Za 
významnou nedůslednost považoval, že soud prvního stupně se ke kritériím 
rozhodným pro ukládání trestu vyjádřil velice stroze v bodech 6. až 10. svého 
rozsudku a odvolací soud je následně opět hodnotil. Pokud však vycházel z 
jiných skutečností, neprovedl žádné důkazy a v zásadě se spokojil s tvrzeními 
obviněného, čímž zákonná kritéria pro stanovení druhu a výměry trestu na 
základě nedostatečně zjištěného skutkového stavu hodnotil jednostranně a 
výlučně ve prospěch obviněného. Z tohoto důvodu ani odůvodnění soudů 
neodpovídalo požadavkům uvedeným v § 125 odst. 1 tr. ř., a to i proto, že 
odvolací soud nedostatečně zhodnotil přitěžující a polehčující okolnosti, neboť 
z odůvodnění rozsudku není zřejmé, z jakého důvodu nepřihlédl ke všem 
přitěžujícím okolnostem, a to podle § 42 písm. a), d), e), h) m), n) tr. 
zákoníku, ale také podle písmene k) cit. ustanovení. Ve vztahu k nim poukázal, 
že byly naplněny tím, že s ohledem na zjištěné okolnosti obviněný čin spáchal 
po předchozím uvážení, protože nahrávky poškozené použil jako nástroj k jejímu 
donucení k souložím, zneužil její podřízenosti a závislosti, a porušil zvláštní 
povinnost, neboť jako partner matky byl podle § 858 obč. zákoníku v postavení 
otce poškozené a způsobil jí újmu na zdraví, když nelze, bez potřebného 
dokazování vyloučit, že způsobil i těžkou újmu na zdraví. Pro kontrast 
upozornil, že jako jediná polehčující okolnost přichází do úvahy § 41 písm. l) 
tr. zákoníku, že obviněný prohlásil vinu, ačkoli to bylo za situace, kdy 
skutkový děj a právní kvalifikace vyplynuly ze spisového materiálu, a tedy 
doznání obviněného nemělo být soudy přeceňováno. Na druhé straně však 
nedocenil, že jednání obviněného vykazovalo značnou společenskou škodlivost, 
neboť šlo o tři trestné činy týkající se sexuální oblasti a chránící dítě. 
Nejzávažnějším z nich obviněný naplnil kvalifikovanou skutkovou podstatu zvlášť 
závažného zločinu a páchal jej po delší dobu s vysokým počtem útoků, pořídil 
videozáznam zachycující pohlavní styk a tento následně využíval k nucení 
poškozené pod pohrůžkou jeho zveřejnění k dalším, ze strany poškozené 
nechtěným, pohlavním stykům. Stěžovatel též zdůraznil, že nešlo o planou 
výhružku, neboť videozáznam skutečně zaslal bývalé partnerce poškozené. 

15.	Ministr spravedlnosti s odkazem na usnesení Ústavního soudu ze dne 
9. 2. 2017, sp. zn. I. ÚS 9/17, poukázal na kritéria stanovená v § 39 tr. 
zákoníku, která slouží ke korigování výše uloženého trestu, avšak odvolací soud 
je neakceptoval, neboť s ohledem na ně u obviněného nezvažoval nutnost uložení 
trestu odnětí svobody nejméně v horní polovině trestní sazby § 185 odst. 2 tr. 
zákoníku, a to zejména se zřetelem na množství okolností obviněnému 
přitěžujících. Pokud odvolací soud dospěl na základě vadně provedeného 
dokazování a nedostatečně zjištěného skutkového stavu (rovněž bez přihlédnutí 
ke všem výše popsaným relevantním okolnostem případu) k závěru o nezbytnosti 
zmírnění již tak mírného trestu uloženého nalézacím soudem, založil tak zřejmý 
nepoměr mezi uloženým trestem a povahou a závažností trestného činu ve smyslu § 
266 odst. 2 tr. ř. (k tomu srov. rozsudek Nejvyššího soudu ze dne 1. 12. 2015, 
sp. zn. 7 Tz 19/2015, a další). Zmínil též, že Evropský soud pro lidská práva 
(dále jen „ESLP“) ve svých rozhodnutích opakovaně shledal, že zmírnění trestu 
pachateli sexuálního trestného činu za předpokladu, že pro takový postup nebyly 
splněny zákonné podmínky, může být na straně státu považováno za porušení 
pozitivních závazků plynoucích z Úmluvy o ochraně lidských práv a základních 
svobod (dále jako „Úmluva“). Konkrétně připomněl závěry obsažené v rozsudcích 
ESLP ze dne 12. 12. 2023, Vučković proti Chorvatsku, stížnost č. 15798/20 (dále 
jako „rozsudek Vučković proti Chorvatsku“), a ze dne 20. 2. 2024, M. G. proti 
Litvě, stížnost č. 6406/21 (dále jako „rozsudek M. G. proti Litvě“, k výkladu 
stěžovatele srov. body 62. a 63. stížnosti) a shledal, že podle nich je zjevné, 
že shora podrobně popsaná pochybení nalézacího soudu, jež nebyla odvolacím 
soudem jakkoli napravena, naopak v napadeném rozhodnutí došlo k jejich 
prohloubení, a které měly za následek uložení excesivně mírného trestu, 
zapříčiňují úvahy o možném nesouladu napadeného rozhodnutí s čl. 3 a 8 Úmluvy. 
Případné konstatování porušení článků Úmluvy by na straně vnitrostátních soudů 
znamenalo závažný rozpor s mezinárodními závazky státu v oblasti ochrany 
základních lidských práv.

16.	Kromě uvedených pochybení směřujících k výši uloženého trestu 
ministr spravedlnosti shledal nedostatky i v nedodržení postupů při zajištění 
práv poškozené a jejího zmocněnce, kteří nebyli ve smyslu § 43 odst. 1 tr. ř. a 
§ 51 odst. 1 tr. ř. vyrozuměni odvolacím soudem o konání veřejného zasedání o 
odvolání obviněného, čímž bylo poškozené upřeno právo vyjádřit se ke 
skutečnostem relevantním pro rozhodnutí ve věci. Porušení zákona ministr 
spravedlnosti shledal ve vztahu k poškozené i v § 3 odst. 2 zákona 45/2013 Sb., 
o obětech trestných činů (dále „zákon č. 45/2013 Sb.“), v tom, že odvolací soud 
bral pro závěry o mírnějším trestu do úvahy údajnou iniciaci sexuálního vztahu 
poškozenou a její zdravotní stav, což je postup, jenž nelze ve vztahu k 
poškozené označit jinak než za zcela nešetrný a nezohledňující povinnost soudu 
zaručit, aby u poškozené nedocházelo k prohlubování způsobené újmy a k její 
sekundární viktimizaci. 

17.	Za vadu řízení před odvolacím soudem považoval stěžovatel i 
nedostatky v odůvodnění rozsudku odvolacího soudu, který je podle něj po 
obsahové stránce v rozporu s pravidly § 129 odst. 1 tr. ř., konkrétně v 
hodnocení duševního zdraví poškozené a existenci duševní poruchy, které bylo v 
písemném vyhotovení v bodě 16. rozsudku korigováno tak, aby lépe odpovídalo 
skutečnému stavu věci, neboť v ústním odůvodnění napadeného rozhodnutí nebyla o 
údajné iniciaci sexuálního kontaktu poškozenou žádná zmínka přesto, že ji 
odvolací soud vzal v potaz jako jeden z aspektů odůvodňující uložení mírnějšího 
trestu, a věnoval jí podstatnou část svého odůvodnění.

18.	Ministr spravedlnosti zdůraznil, že podaná stížnost pro porušení 
zákona směřuje v neprospěch obviněného, a tudíž napadené rozhodnutí odvolacího 
soudu nemůže být zrušeno, nicméně stanovisko Nejvyššího soudu k předmětné věci 
může mít judikaturní význam v otázce obecného postupu soudů při ukládání trestu 
podle § 39 tr. zákoníku, k ukládání trestu pachatelům sexuálních trestných 
činů, k ukládání trestu odnětí svobody s podmíněným odkladem jeho výkonu 
pachatelům sexuálních trestných činů (zvláště za situace byla-li trestná 
činnost spáchána na zvlášť zranitelné oběti), i k  rozsahu dokazování, jež má 
odvolací soud provádět, bylo-li nalézacím soudem s ohledem na prohlášení viny 
obviněného provedeno toliko omezené dokazování, a rovněž k ukládání 
nepodmíněného trestu odnětí svobody rodiči nezletilého dítěte. Z uvedených 
důvodů navrhl, aby Nejvyšší soud podle § 268 odst. 2 tr. ř. vyslovil, že 
rozsudkem Krajského soudu v Brně ze dne 11. 1. 2024, sp. zn. 9 To 366/2023, byl 
porušen zákon ve prospěch obviněného P. V. v ustanoveních § 2 odst. 5, 6, § 43 
odst. 1, § 51 odst. 1, § 125 odst. 1, § 129 odst. 1, § 258 odst. 1 písm. b), § 
259 odst. 3 písm. a), písm. b), § 263 odst. 7 tr. ř., dále v § 39 odst. 1, 
odst. 2, odst. 3, a v § 81 odst. 1 tr. zákoníku, a též v § 3 odst. 2 zákona č. 
45/2013 Sb. 

II.

19.	K této stížnosti pro porušení zákona se po jejím doručení Nejvyšším 
soudem vyjádřili obviněný prostřednictvím obhájce, státní zástupce i poškozená. 
a) vyjádření obviněného
20.	Obviněný prostřednictvím obhájce k podané stížnosti pro porušení 
zákona uvedl, že s argumenty v ní obsaženými nesouhlasí. K procesním 
náležitostem stížnosti uvedl, že z ní není ve smyslu § 267 odst. 1 tr. ř. 
patrné, vůči kterému výroku je podána a v jakém rozsahu je napadán, a proto by 
měla být v této části doplněna, když v úvodu je pouze uvedeno, že směřuje vůči 
rozsudku Krajského soudu v Brně ze dne 11. 1. 2024, sp. zn. 9 To 366/2023. 
Dovodil, že zřejmě směřuje proti výroku o trestu, avšak podle něj nesplňuje 
podmínku § 266 odst. 2 tr. ř., že odvolacím soudem uložený trest je ve zřejmém 
nepoměru k povaze a závažnosti trestného činu, protože z ničeho neplyne, že 
trest, který mu byl odvolacím soudem uložen, výraznějším způsobem nerespektoval 
hlediska pro ukládání trestu, nebo přímo vybočoval z mezí zákonné trestní 
sazby, protože nepoměr je zde nutné posuzovat ve vztahu k výši a rozpětí 
trestní sazby, což se zřetelem na jemu vyměřený trest nelze dovodit. Odvolací 
soud se zabýval jeho dosavadním životem, možnostmi jeho nápravy a snahou 
nahradit škodu, způsobem provedení trestných činů i jejich následky, čímž 
respektoval hlediska pro ukládání trestu. Rovněž s ohledem na jeho majetkové, 
rodinné a společenské poměry v době ukládání trestu dodržel požadavek 
individualizace trestu, a nebylo nesprávné, že pro ně vycházel z vyjádření 
obviněného učiněného ve veřejném zasedání. Výměru trestu nepovažoval ani ve 
zřejmém nepoměru k účelu trestu. Z těchto důvodů obviněný navrhl, aby podaná 
stížnost pro porušení zákona byla podle § 268 odst. 1 písm. c) tr. ř. jako 
nedůvodná zamítnuta. 
b) vyjádření Nejvyššího státního zastupitelství
21.	Státní zástupce působící u Nejvyššího státního zastupitelství se v 
převážné části s argumentací uvedenou v podané stížnosti pro porušení zákona 
ztotožnil, zejména s námitkou vadného dokazování z hledisek § 259 odst. 3 a § 
263 odst. 7 tr. ř. Ve smyslu § 258 odst. 1 písm. b) tr. ř. za skutková zjištění 
považoval i ta, která se vztahují k výroku o trestu, a v tomto směru shledal 
zásadní pochybení odvolacího soudu, jenž neprováděl vlastní dokazování a 
odchýlil se od závěrů soudu prvého stupně. Užití uvedeného kasačního důvodu 
zjevně indikuje potřebu skutková zjištění změnit či doplnit, což lze pouze na 
podkladě relevantního dokazování, v této věci o to více, když soud prvého 
stupně v důsledku prohlášení viny obviněným podle § 206c tr. ř. dokazování k 
vině neprováděl. Ztotožnil se rovněž s vytýkanými vadami ohledně postupu v 
řízení spočívajícího v tom, že odvolací soud své rozhodnutí založil na záznamu 
o podání vysvětlení poškozené ze dne 10. 6. 2022, č. j. 
KRPB-127934-2TČ-2022-060275-KRO, učiněného podle § 158 odst. 6 tr. ř., jenž je 
procesně nepoužitelným důkazem, protože nebyl proveden jako důkaz postupem 
podle § 211 odst. 6 tr. ř. za souhlasu obviněného a státního zástupce a k jeho 
čtení nebyl při existenci jiné procesně použitelné výpovědi svědkyně důvod. 
Nemohl ho konfrontovat s procesně použitelnou výpovědí poškozené ze dne 27. 7. 
2022, ani ho hodnotit ve smyslu § 2 odst. 6 tr. ř. a shledat, že skutečnosti 
poškozenou uvedené ve vysvětlení jsou podrobnější, a na podkladě toho odmítnout 
její stanovisko, že nebyla iniciátorkou sexuálních styků s obviněným. Pokud 
odvolací soud vycházel z tohoto úředního záznamu, jde o snahu soudu dodatečně 
obhájit rozhodnutí poté, co se stalo předmětem velmi intenzivní veřejné 
kritiky. Závěry odvolacího soudu o tom, že poškozená iniciovala sexuální 
kontakt, označil za zkratkovité, pochybné a založené na ojedinělém vyjádření, 
které nemá oporu v dalších důkazech. Zdůraznil, že neprocesní výpověď poškozené 
neobsahuje žádné podrobnější informace k prvotní iniciaci sexuálního kontaktu 
oproti výpovědi procesně použitelné, což odvolací soud dostatečně nevyhodnotil 
a nezabýval se ani tím, za jakých okolností byl úřední záznam o podaném 
vysvětlení sepsán. Nepravdivost závěru odvolacího soudu o prvotní iniciaci 
sexuálního chování poškozenou plyne i z toho, že obviněný nikdy neoznačil 
poškozenou za iniciátora a takový závěr neodůvodňuje ani tvrzení poškozené, že 
se chtěla pomstít své matce. 

22.	Se stížností pro porušení zákona se státní zástupce zcela 
neztotožnil v tom, že by odvolací soud zcela pochybil, pokud sám neprovedl 
všechny rozhodné důkazy, protože byl oprávněn vycházet ze zjištění soudu 
prvního stupně založených na znaleckém posudku z oboru zdravotnictví, odvětví 
psychiatrie a klinická psychologie, i z procesně použitelných výpovědí 
poškozené a její matky, i když je sám neprovedl, neboť z nich oproti soudu 
prvního stupně nečinil odlišné závěry, proto ve vztahu k nim nelze hovořit o 
přímém rozporu s § 259 odst. 3 a § 263 odst. 7 tr. ř., jak tvrdil stěžovatel. 
Stejného názoru je ohledně konstatování odvolacího soudu o pozitivní prognóze u 
psychického stavu poškozené, když se nezabýval tím, zda v mezidobí nedošlo k 
jeho zhoršení, o čemž mohly svědčit skutečnosti, na něž stěžovatel podrobně 
poukázal v bodě 35. stížnosti pro porušení zákona. Závěr odvolacího soudu o 
pozitivní prognóze byl tudíž přinejmenším předčasný a zjevně neaktuální, je zde 
však možné shledávat prosté porušení § 2 odst. 5, 6 tr. ř., neboť zjištěné 
skutečnosti indikovaly nutnost doplnění dokazování ve vztahu ke správnému 
zjištění následků stíhané trestné činnosti. 

23.	K důvodnosti stížnosti pro porušení zákona státní zástupce 
zdůraznil, že odvolací soud při hodnocení okolností případu nebral do úvahy 
četnost sexuálních útoků páchaných pod prvotní pohrůžkou a vynucené pohlavní 
styky posléze považoval za obvyklý způsob uspokojení svých sexuálních potřeb. 
Pominul okolnost, která se podávala z obsahu důkazů, které sloužily jako 
podklad pro výrok o vině, že v důsledku jednání obviněného poškozená otěhotněla 
a podstoupila ve věku nedovršených sedmnácti let interrupci, přičemž z časových 
souvislostí je zjevné, že gravidita poškozené spadala již do časové fáze 
pohlavních styků, které si obviněný vynucoval (viz lékařské zprávy na č. l. 213 
spisu), a k provedení interrupčního zákroku došlo dne 10. 3. 2020 (srov. též 
formulaci „ITP leg.in gr. h. 7“). Při hodnocení následků spáchaného trestného 
činu odvolací soud opomenul, že obviněný nejenže pohrůžku sdílení 
pornografického multimediálního obsahu, na němž figurovala poškozená, vyslovil, 
ale dokonce takový závadový obsah zcela zlovolně zpřístupnil i tehdejší 
partnerce poškozené (svědkyni BBBBB (pseudonym)) a vědomě tak narušil vztah 
této svědkyně k poškozené. 
24.	Státní zástupce se neztotožnil s tím, že odvolací soud nesplnil 
povinnosti podle § 259 odst. 3 a § 263 odst. 7 tr. ř., když ohledně osobních a 
rodinných poměrů obviněného učinil skutková zjištění odlišná od soudu prvého 
stupně, protože ministr spravedlnosti nekonkretizoval, o které konkrétní 
skutkové zjištění mělo jít a obviněnému nelze oprávněně vytýkat absenci 
doložení podkladů ke svým poměrům. Nebylo však namístě, aby odvolací soud z 
hlediska zjištěných rodinných poměrů obviněného ve smyslu dosavadní judikatury 
týkající se ukládání trestu při zohlednění tzv. nejlepšího zájmu dítěte zmírnil 
obviněnému uložený trest, protože je zřejmé, že péče obviněného o nezletilé 
děti nepředstavuje okolnost, která by měla v daných souvislostech svědčit ve 
prospěch uložení podmíněného trestu odnětí svobody. Za důvodnou považoval 
státní zástupce výtku poukazující na odvolacím soudem nesprávně posouzenou 
lítost obviněného, jež by měla být projevem jeho sebereflexe. Rovněž 
stěžovateli přisvědčil v tom, že se napadené rozhodnutí opírá o zjevně 
nesprávné zjištění, že k obviněnému nebyly shromážděny od spáchání činu žádné 
negativní poznatky, což je v rozporu s obsahem výpovědi poškozené a částečně i 
obsahem znaleckého posudku. V tomto směru státní zástupce shledal porušení 
kritérií pro stanovení druhu a výměry trestu podle § 39 tr. zákoníku ve spojení 
s nesprávným posouzením podmínek pro odklad výkonu trestu odnětí svobody podle 
§ 81 tr. zákoníku, jak podrobně stěžovatel shrnul v bodech 47. až 52. stížnosti 
pro porušení zákona. Proto trest uložený napadeným rozsudkem odvolacího soudu 
je trestem ve zcela zjevném rozporu s povahou a závažností přisouzené trestné 
činnosti a jako takový naplňuje podmínky přípustnosti stížnosti pro porušení 
zákona ve smyslu § 266 odst. 2 tr. ř.
25.	Tvrzení stěžovatele o porušení zákona v § 129 odst. 1 tr. ř. státní 
zástupce též nepřisvědčil, protože nemá za to, že písemné vyhotovení napadeného 
rozsudku nebylo zpracováno v rozporu s § 129 odst. 1 tr. ř., neboť nelze 
hovořit o tom, že by závěry odvolacího soudu rozvedené v písemně zpracovaném 
odůvodnění byly v nějakém příkrém rozporu s vyhlášenými důvody, i když se v 
zásadních směrech ztotožnil se závěrem stěžovatele o věcné nesprávnosti 
argumentů odvolacího soudu. Za porušení zákona nepovažoval ani výhradu, že 
postupem odvolacího soudu bylo porušeno právo poškozené, pokud nebyla 
vyrozuměna o konání veřejného zasedání, protože za dané procesní situace neměl 
povinnost ji o konání veřejného zasedání vyrozumívat, neboť podle § 233 tr. ř. 
předseda senátu vyrozumí o veřejném zasedání státního zástupce, osobu, která 
svým návrhem dala k veřejnému zasedání podnět, a osobu, která může být přímo 
dotčena rozhodnutím. V této věci se veřejné zasedání konalo pouze z podnětu 
odvolání obviněného zaměřeného proti výroku o trestu, a proto nebylo možno 
dovodit jakoukoli věcnou souvislost s výrokem o náhradě škody. Nemohla se tedy 
uplatnit závislost výroku o náhradě škody na napadeném výroku o trestu ve 
smyslu § 254 odst. 2 tr. ř. Výrokem o vině se odvolací soud zabývat nemohl, a 
proto poškozená nebyla v postavení osoby, jež by mohla být přímo dotčena 
rozhodnutím, které bylo v rámci veřejného zasedání učiněno. Za porušení zákona 
nepovažoval ani § 3 odst. 2 zákona č. 45/2013 Sb., a to s odkazem na 
nekonkrétní námitky stěžovatele ve vztahu k tomuto ustanovení. Z hlediska práv 
oběti považoval za podstatné, že se odvolací senát alespoň zabýval vyjádřením 
poškozené k odvolání obviněného.
26.	Důvodnost podané stížnosti z hlediska mírnosti uloženého trestu 
spatřoval státní zástupce i v nedodržení hledisek z oblasti ochrany lidských 
práv vyjádřených v rozhodnutích ESLP. Zdůraznil závěry plynoucí z rozsudku 
Vučković proti Chorvatsku a rozsudku M. G. proti Litvě. Zejména druhé z 
uvedených rozhodnutí považoval za nápadně podobné s ohledem na skutkové 
okolnosti s věcí nyní přezkoumávanou, shrnul východiska, která se z uvedené 
judikatury podávala a shledal, že s ohledem na ně nemohou závěry odvolacího 
soudu obstát, neboť je patrné, že se zabýval jednostranně okolnostmi ve 
prospěch obviněného, nepřiměřeně favorizoval jeho osobní a rodinné poměry, aniž 
by zohlednil zásadní dopady spáchaného trestného činu do života poškozené a 
intenzitu a dlouhodobost zásahu do její integrity. V návaznosti na to 
nezohlednil ani požadavek na odstrašující účinek potrestání takového závažného 
jednání, které naopak do značné míry bagatelizoval nemístným poukazem na 
údajnou spoluodpovědnost poškozené za jeho spáchání. Zásadně však nedostál 
povinnosti pečlivého přezkoumání výroku o trestu s ohledem na následky vzniklé 
u poškozené a nevyhodnotil ani změnu stanoviska obviněného k úhradě přisouzené 
náhrady nemajetkové újmy způsobené poškozené. Se zřetelem na uvedená kritéria 
nepostačovalo, že podmíněný trest byl obviněnému uložen za současného uložení 
dohledu obviněnému podle § 84 tr. zákoníku ve spojení s uložením povinnosti k 
náhradě nemajetkové újmy. 
27.	Závěrem státní zástupce shledal v řízení předcházejícím vydání 
přezkoumávaného rozhodnutí některé zásadní vady podstatné z hlediska porušení 
zákona při ukládání trestu s tím, že Nejvyšší soud může rozhodnout jen 
akademickým výrokem o tom, že v konkrétních ustanoveních byl porušen zákon. V 
souladu se stížností pro porušení zákona však považoval takový postup za nutný 
s ohledem na jeho judikaturní přínos u trestání sexuálně motivovaného násilí. 
Náležité rozvedení této otázky je potřebné tím spíše, že nyní vytýkané vady 
napadeného rozsudku odvolacího soudu nebylo možno uplatnit v dovolacím řízení, 
neboť v dané věci nebyl naplněn žádný ze zákonných dovolacích důvodů. Proto 
navrhl, aby Nejvyšší soud podle § 268 odst. 2 tr. ř. vyslovil, že napadeným 
rozsudkem byl porušen zákon v § 2 odst. 5, 6 tr. ř., § 258 odst. 1 písm. b), § 
259 odst. 3 písm. a), b), § 263 odst. 7 tr. ř. a v § 39 odst. 1, 2, 3 a § 81 
odst. 1 tr. zákoníku.
c) vyjádření poškozené
28.	Zmocněnec poškozené k podané stížnosti pro porušení zákona uvedl, že 
tato stížnost obsahuje vše podstatné, co již poškozená uváděla ve svém podnětu 
k jejímu podání, a proto nepovažoval za nutné se k ní podrobněji vyjadřovat. S 
obsahem stížnosti se ztotožnil a poukázal na řízení iniciované poškozenou a 
probíhající před Ústavním soudem pod sp. zn. Pl. ÚS 17/24, jež je přerušeno do 
skončení řízení vedeného u Nejvyššího soudu o stížnosti pro porušení zákona pod 
sp. zn. 8 Tz 18/2024. 
III.

29.	 Nejvyšší soud nejprve posuzoval přípustnost stížnosti pro porušení 
zákona z hledisek § 266 odst. 1 tr. ř. a v souladu s nimi shledal, že směřuje 
proti pravomocnému rozsudku Krajského soudu v Brně ze dne 11. 1. 2024, sp. zn. 
9 To 366/2023, a je v ní vytýkáno, že vydáním tohoto rozhodnutí došlo k 
porušení zákona i to, že bylo učiněno na podkladě vadného postupu řízení. Jen 
pro úplnost s ohledem na námitky stěžovatele je vhodné zmínit, že přípustnost 
stížnosti pro porušení zákona není vázána na to, zda napadené rozhodnutí závisí 
na vyřešení otázky hmotného nebo procesního práva, tedy zda má judikaturní 
význam. Podat ji lze proti pravomocným rozhodnutím soudu nebo státního 
zástupce, není však uvedeno, proti jakým rozhodnutím (srov. § 119 odst. 1, 2 
tr. ř., § 139 a § 140 tr. ř.), jiné podmínky zákonem stanoveny nejsou.

30.	Stížnost je podána v neprospěch obviněného a pouze proti výroku o 
trestu, a proto Nejvyšší soud posuzoval její přípustnost i z hledisek § 266 
odst. 2 tr. ř., podle něhož proti výroku o trestu lze stížnost pro porušení 
zákona podat jen tehdy, jestliže trest je ve zřejmém nepoměru k povaze a 
závažnosti trestného činu nebo k poměrům pachatele nebo jestliže uložený druh 
trestu je v zřejmém rozporu s účelem trestu. Hlediska pro posuzování povahy a 
závažnosti trestného činu vyplývající z ustanovení § 39 odst. 2 tr. zákoníku 
nelze přesně vymezit a kvantifikovat, a proto zřejmý nepoměr uloženého trestu k 
povaze a závažnosti trestného činu bude dán, jen když druh nebo výměra trestu 
podstatně nerespektuje tato hlediska vymezená trestním zákoníkem. Zřejmý 
nepoměr je však třeba posuzovat i ve vztahu k trestní sazbě stanovené za 
konkrétní posuzovaný trestný čin v trestním zákoníku. Půjde tedy o případy, kdy 
byl např. trest uložen při horní hranici trestní sazby namísto správně 
uloženého trestu při dolní hranici trestní sazby a naopak, nebo jako podmíněný 
trest odnětí svobody, ač měl být vyměřen trest nepodmíněný, a naopak atd. O 
zřejmý nepoměr půjde i v těch případech, kdy měl být vyměřen kromě uloženého 
trestu ještě další trest a naopak, kdy byl uložen v rozporu se zákonem souhrnný 
trest, který uložen být neměl, či tento trest naopak uložen nebyl, ač správně 
podle zákona být uložen měl (srov. ŠÁMAL, Pavel a kol. Trestní řád. 7. vydání. 
Praha: C. H. Beck, 2013, s. 3305).

31.	Vzhledem k argumentům stěžovatele, jak byly uvedeny výše, dospěl 
Nejvyšší soud k závěru, že v projednávané věci lze v napadeném rozhodnutí 
spatřovat naplnění podmínky podle § 266 odst. 2 tr. ř. spočívající ve zřejmém 
nepoměru uloženého trestu k povaze a závažnosti trestného činu, protože důvodem 
stížnosti pro porušení zákona jsou zásadně nedostatečně zjištěné okolnosti, 
které byly odvolacím soudem při ukládání trestu zvažovány. Vady spočívají 
jednak v procesních nedostatcích a jednak v nesplnění podmínek pro ukládání 
trestu podle § 39 tr. zákoníku. Protože jedním z důvodů podané stížnosti pro 
porušení zákona je i nedostatečné objasnění a vadné posouzení poměrů 
obviněného, lze shledávat naplnění uvedených hledisek u hlediska § 266 odst. 2 
tr. ř. spočívajícího ve „zřejmém nepoměru k poměrům pachatele“. Ke všem výše 
popsaným vadám, a tomu, že je vytýkáno uložení příliš mírného podmíněného 
trestu, ač stěžovatel tvrdí, že měl být ukládán přísný nepodmíněný trest odnětí 
svobody, je možné uvést, že je dáno i hledisko „zřejmý rozpor s účelem trestu“. 
Z těchto důvodů Nejvyšší soud shledal, že stížnost pro porušení zákona obsahuje 
i argumenty dokládající její přípustnost ve smyslu § 266 odst. 2 tr. ř., a 
proto podle § 267 odst. 3 tr. ř. přezkoumal z jejího podnětu zákonnost a 
odůvodněnost napadeného rozsudku Krajského soudu v Brně ze dne 11. 1. 2024, sp. 
zn. 9 To 366/2023, jakož i příslušnou část řízení, které mu předcházelo, a to 
se zřetelem na to, že podle jejího obsahu směřuje výhradně proti výroku o 
trestu a byla podána v neprospěch obviněného.
 
32.	Nejvyšší soud s ohledem na situaci v této trestní věci dodává, že má 
význam, že při hlavním líčení konaném dne 9. 8. 2023 obviněný podle § 206c 
odst. 1 tr. ř. prohlásil vinu v rozsahu podané obžaloby a soud toto prohlášení 
podle § 206c odst. 4, odst. 6 tr. ř. přijal a usnesením rozhodl, že ve stejném 
rozsahu, ve kterém byla prohlášena vina obviněným, nebude prováděno dokazování 
(č. l. 294v spisu). Dne 9. 8. 2023 vyhlásil rozsudek sp. zn. 2 T 46/2023, jímž 
obviněného uznal vinným přečinem výroby a jiného nakládání s dětskou 
pornografií podle § 192 odst. 1, odst. 3 tr. zákoníku, přečinem zneužití dítěte 
k výrobě pornografie podle § 193 odst. 1 tr. zákoníku a zvlášť závažným 
zločinem znásilnění podle § 185 odst. 1, odst. 2 písm. a), písm. b) tr. 
zákoníku. Obviněného odsoudil podle § 185 odst. 2 tr. zákoníku za použití § 43 
odst. 1 tr. zákoníku k úhrnnému nepodmíněnému trestu odnětí svobody v trvání 3 
let, pro jehož výkon ho podle § 56 odst. 2 písm. a) tr. zákoníku zařadil do 
věznice s ostrahou. Obviněnému uložil podle § 70 odst. 2 písm. a) tr. zákoníku 
trest propadnutí věci, a rozhodl poškozené uhradit nemajetkovou újmu ve výši 
300.000 Kč. Krajský soud v Brně jako odvolací soud rozsudkem ze dne 11. 1. 
2024, sp. zn. 9 To 366/2023, proti němuž stížnost pro porušení zákona směřuje, 
z podnětu odvolání obviněného podaného pouze proti výroku o trestu, uvedený 
rozsudek soudu prvního stupně podle § 258 odst. 1 písm. b), odst. 2 tr. ř. 
zrušil ve výroku o způsobu výkonu trestu odnětí svobody a podle § 259 odst. 3 
tr. ř. sám rozhodl tak, že se podle § 81 odst. 1, § 82 odst. 1, § 84 tr. 
zákoníku výkon trestu odnětí svobody podmíněně odkládá na zkušební dobu v 
trvání pěti roků za současného vyslovení dohledu nad obviněným. 

33.	K tomu je třeba dodat, že když obviněný podle § 206c odst. 1 tr. ř. 
prohlásí vinu a soud podle § 206c odst. 4 tr. ř. rozhodne, že takové prohlášení 
přijímá, dokazování soud neprovádí v rozsahu, v jakém obviněný prohlásil vinu. 
Podle § 206c odst. 7 tr. ř. platí, že skutečnosti uvedené v prohlášení viny 
nelze napadat opravným prostředkem, což je skutečnost, která měla význam pro 
postup odvolacího soudu v řízení o odvolání, neboť při respektu obviněného, že 
mohl odvolání podat jen proti výroku o trestu [srov. § 246 odst. 1 písm. a) tr. 
ř.], odvolací soud mohl rovněž svou přezkumnou činnost zaměřit pouze na otázky 
a skutečnosti vztahující se k tomuto výroku (srov § 254 odst. 1, 2 tr. ř.). 
Uvedené skutečnosti jsou významné pro závěr o tom, v jakém rozsahu a se 
zaměřením na jaké skutečnosti mohl odvolací soud v posuzované věci postupovat a 
v čem je stížnost pro porušení zákona důvodná.

IV. 

34.	Z obsahu stížnosti pro porušení zákona Nejvyšší soud shledal, že 
hlavním důvodem jejího podání je přezkoumávaným rozhodnutím odvolacího soudu 
uložený nepřiměřeně mírný trest. Vady ministr spravedlnosti spatřuje jednak v 
nesprávném postupu v řízení před odvolacím soudem, zejména v tom, že odvolací 
soud sám neprovedl potřebné dokazování a opíral se o jiné skutečnosti než ty, 
které vyplynuly z výsledků dokazování před soudem prvního stupně, a tudíž neměl 
pro své závěry potřebné podklady [§ 2 odst. 5, 6, § 258 odst. 1 písm. b), § 259 
odst. 3 písm. a), b), § 263 odst. 7 tr. ř.], nerespektoval procesní práva 
poškozené a jejího zmocněnce (§ 43 odst. 1, § 51 odst. 1 tr. ř., § 3 odst. 2 
zákona č. 45/2013 Sb.), pro vady odůvodnění rozsudku (§ 125 odst. 1, § 129 
odst. 1 tr. ř. ), a nedodržel pravidla rozhodná pro ukládání trestu podle § 39 
odst. 1, 2, 3 a § 81 odst. 1 tr. zákoníku.
 
a) k vadnému postupu řízení

35.	Nejvyšší soud zcela přisvědčil stížnosti pro porušení zákona v tom, 
že odvolací soud postupoval před vydáním napadeného rozsudku v rozporu s § 2 
odst. 5, 6, § 258 odst. 1 písm. b), § 259 odst. 3 písm. a), b) a § 263 odst. 7 
tr. ř. především proto, že si pro své rozhodnutí neopatřil dostatečný důkazní 
podklad a neprovedl dokazování způsobem a v rozsahu, jak mu to zákon v těchto 
ustanoveních ukládá. 

36.	Z obsahu přezkoumávaného rozhodnutí a jemu předcházejícího rozsudku 
soudu prvního stupně je vhodné zmínit, že soud prvního stupně při hlavním 
líčení po rozhodnutí o přijetí prohlášení o vině obviněného podle § 206c odst. 
1, 4 tr. ř. za účelem uložení trestu vyslechl obviněného a podle § 213 odst. 1 
tr. ř. přečetl zprávy k jeho osobě a aktualizovaný opis rejstříku trestů. Podle 
§ 211 odst. 5 tr. ř. přečetl znalecké posudky z oboru zdravotnictví, odvětví 
psychiatrie dětí a klinická psychologie, založené na č. l. 186 až 190 spisu 
(viz č. l. 295 spisu). Závěry týkající se trestu rozvedl v bodech 6. až 12. 
svého rozsudku. S poukazem na závažnost činu a vysoký stupeň jednání obviněného 
shrnul, že na obviněného nelze působit trestem výchovného charakteru, což 
dovodil z toho, že obviněný spáchal více trestných činů, které naplnily znaky 
kvalifikované skutkové podstaty. Rovněž poukázal na těžší možnost nápravy 
obviněného, jíž posuzoval ze všech rozhodných hledisek s tím, že je reálná 
zejména v rámci preferované represivní funkce trestu (srov. bod 9 rozsudku 
soudu prvního stupně). Po zhodnocení přitěžujících a polehčujících okolností 
podle § 42 písm. m), n) tr. zákoníku a § 41 písm. l) tr. zákoníku s ohledem na 
vysokou závažnost spáchaných činů a zásah do psychické integrity poškozené 
především v oblasti jejího sexuálního života rozhodl o uložení nepodmíněného 
trestu odnětí svobody ve výměře tří let. 

37.	Proti tomuto rozsudku odvolacího soudu podal obviněný odvolání. Pro 
úplnost je vhodné poukázat na to, že ve věci podané odvolání státního zástupce 
bylo jeho prohlášením ze dne 25. 9. 2023 vzato zpět a toto zpětvzetí vzal 
Okresní soud ve Vyškově usnesením ze dne 4. 10. 2023, sp. zn. 2 T 46/2023, na 
vědomí. Skutečnost, že státní zástupce vzal odvolání podané v neprospěch 
obviněného zpět, vytvořila stav, že odvolací soud neměl potřebnou korekci pro 
své úvahy.

38.	Z podnětu odvolání obviněného odvolací soud nařídil veřejné zasedání 
na den 11. 1. 2024, o němž vyrozuměl obviněného, státního zástupce a obhájce 
(viz č. l. 330 a 323 spisu). Za přítomnosti těchto procesních stran (č. l. 331 
spisu) vyslechl obviněného, jenž popsal aktuální osobní, rodinné a majetkové 
poměry, k dotazům soudu doplnil, že s nimi poškozená nežije a že náhradu 
nemajetkové újmy poškozené kvůli svým neutěšeným rodinným poměrům nijak 
nerealizuje. Jiné důkazy odvolací soud neprováděl a vyhlásil přezkoumávané 
rozhodnutí (viz bod 2. tohoto rozhodnutí shora). 

39.	Z obsahu rozsudku odvolacího soudu je zřejmé, že se se závěry soudu 
prvního stupně o nutnosti uložit nepodmíněný trest neztotožnil a na základě 
odvolání obviněného podaného výlučně proti výroku o trestu znovu způsobem shora 
uvedeným rozhodl. V bodě 8. výslovně uvedl, že „skutkovou větu pod oběma body 
výroku napadeného rozsudku, která byla přejata z podané obžaloby, lze označit 
za příliš stručnou na to, aby pouze na základě jejího znění mohla být řádně 
zhodnocena povaha a závažnost trestných činů, kterými byl obviněný uznán 
vinným, pro účely ukládání trestu ve smyslu § 39 odst. 1 tr. zákoníku.“ V 
návaznosti na to pro přezkoumání výroku o trestu poukázal na skutečnosti 
podávající se z výpovědi poškozené ze dne 10. 6. 2022 a 27. 7. 2022 (bod 9. 
rozsudku odvolacího soudu) nebo výpovědi její matky či dalších důkazů, které 
odvolací soud přesně neoznačil (body 10. až 12. rozsudku). V bodě 17. rozsudku 
konstatoval, že iniciátorem sexuálního kontaktu byla sama poškozená. Podle 
znaleckého posudku z oboru zdravotnictví, odvětví psychiatrie dětí a klinická 
psychologie, ze dne 11. 2. 2023 založeného na č. l. 186 až 190 spisu, kdy 
podpůrně vyšel i z výpovědí poškozené a její matky, poukázal na to, že 
poškozená trpěla psychickou poruchou mírného charakteru, přičemž závěr o 
mírnosti této poruchy podpořil i zjištěním, že tomu tak muselo být, protože 
poškozená nikdy nevyhledala psychologickou pomoc v souvislosti s jednáním 
obviněného, což mělo vyplývat z výpovědí poškozené a její matky. Přihlédl k 
tomu, že u poškozené do budoucna vymizí psychické obtíže, a to i s ohledem na 
sdělení znalců, že vymizení těchto obtíží bude záležet na tom, v jak podpůrném 
prostředí se bude poškozená pohybovat (viz bod 16.). Podrobně se zabýval osobou 
obviněného a jeho poměry (viz body 16. až 20.). Z polehčujících a přitěžujících 
okolností zdůraznil, že obviněný spáchal více trestných činů a trestný čin 
znásilnění páchal po dobu dvou a půl roku, naproti tomu se však plně doznal a 
prohlásil vinu. Připomněl, že obviněný žije ve společné domácnosti s družkou J. 
B. (matka poškozené) a třemi nezletilými dětmi a je v podstatě jediným 
živitelem rodiny, neboť družka je na rodičovské dovolené s jejich 2,5letým 
synem, což mělo plynout i z výpovědi matky poškozené. K majetkovým poměrům 
obviněného uvedl, že musel pro rodinu hledat nové bydlení, s čímž byly spojeny 
značné náklady, a většinu úspor utratili za auto, které si pořídili, aby mohli 
zajišťovat zdravotní potřeby nezletilého syna, potažmo celé rodiny, jelikož 
bydlí na vesnici.  Odvolací soud tato zjištění shrnul do závěru o možnosti 
podmíněně trest odložit (bod 24. až 27. rozsudku). Za rozhodné považoval 
doznání obviněného a skutečnost, že projevil lítost a sebereflexi, protože 
poškozenou nevyhledával a nebylo zjištěno, že by pro ni byl nebezpečný nebo že 
by hrozilo opakování jeho trestné činnosti, nejde o sexuálního predátora, 
násilníka ani devianta. Podle jím učiněných zjištění byla iniciátorem 
sexuálního kontaktu sama poškozená, bez čehož by s vysokou mírou 
pravděpodobnosti nedošlo ke spáchání trestné činnosti obviněným vůbec (nemohl 
by si pořídit intimní fotografie ani videozáznam a nemohl by poškozenou vydírat 
a nutit k sexuálnímu vztahu). Kladl důraz na to, že obviněný je jediným 
živitelem rodiny, která je na něm ekonomicky plně závislá, protože jeho družka 
na rodičovské dovolené nebude schopná v dohledné době živit tři nezletilé děti, 
což bylo umocněno i tím, že nemají podporu širší rodiny. Dovodil, že účinky 
nepodmíněného trestu odnětí svobody by se negativně projevily zejména do sféry 
rodiny obviněného, která je na něm materiálně závislá a on by ji z výkonu 
trestu nemohl finančně podporovat, stejně tak by nemohl poškozené nahradit 
nemajetkovou újmu, což je podle odvolacího soudu pro obviněného obtížné i na 
svobodě vzhledem k jeho exekucím, příjmu a nutnosti zajistit nezletilé členy 
domácnosti. Podmíněný odklad výkonu trestu je podle odvolacího soudu motivací 
pro obviněného a lze očekávat jeho nápravu do budoucna. Za důležitý považoval i 
svůj závěr o pozitivní prognóze psychické újmy poškozené, která v písemném 
vyjádření k odvolání obviněného neuváděla nic o svém zdravotním stavu, z čehož 
odvolací soud dovodil, že na závěrech znaleckého posudku se nic nezměnilo. 

40.	Uvedené skutečnosti rozvedené v odůvodnění přezkoumávaného 
rozhodnutí, jakož i postup, jenž mu předcházel, svědčí o tom, že odvolací soud 
nedodržel ustanovení zákona, která mu pro případ, že chce rozhodnout jinak, než 
jak rozhodl soud prvního stupně, ukládají zcela jasné povinnosti, které musí 
dodržet.

41.	Nejvyšší soud plně v souladu s podanou stížností pro porušení zákona 
shledal, že odvolací soud nerespektoval § 259 odst. 3 tr. ř., podle něhož může 
odvolací soud sám ve věci rozhodnout rozsudkem, jen je-li možno nové rozhodnutí 
učinit na podkladě skutkového stavu, který byl v napadeném rozsudku správně 
zjištěn a popřípadě na základě důkazů provedených před odvolacím soudem doplněn 
nebo změněn. Odvolací soud se může odchýlit od skutkového zjištění soudu 
prvního stupně jen tehdy, jestliže a) v odvolacím řízení provedl znovu některé 
pro skutkové zjištění podstatné důkazy provedené již v hlavním líčení, nebo b) 
provedl důkazy, které nebyly provedeny v hlavním líčení. Toto ustanovení je 
limitem vlastního meritorního rozhodnutí ve věci odvolacím soudem a stanoví 
rozsah uplatnění apelačního principu, který v odvolacím řízení převažuje.

42.	Dalším ustanovením, které tento postup upravuje, je § 263 odst. 7 
tr. ř., podle něhož z hlediska změny nebo doplnění skutkových zjištění odvolací 
soud může přihlížet jen k důkazům, které byly provedeny ve veřejném zasedání 
před odvolacím soudem; tyto důkazy hodnotí v návaznosti na důkazy provedené 
soudem prvního stupně v hlavním líčení. Odvolací soud je vázán hodnocením 
těchto důkazů soudem prvního stupně s výjimkou těch důkazů, které odvolací soud 
sám ve veřejném zasedání znovu provedl. Tyto požadavky souvisejí se zásadami 
přímosti (§ 2 odst. 11 tr. ř.) a bezprostřednosti (§ 2 odst. 12 tr. ř.), které 
jakožto stěžejní zásady dokazování v trestním řízení zajišťují, aby skutkový 
stav byl hodnocen tím soudem, který důkazy provádí a který je tak o jejich 
obsahu a vzájemných souvislostech nejlépe informován. Zároveň posilují ústavně 
zaručená práva obhajoby, která může na provádění důkazů a jejich potenciální 
přehodnocení bezprostředně reagovat.

43.	Nejvyšší soud na tomto místě připomíná, že pokud se v ustanoveních § 
258 odst. 1 písm. b) tr. ř., § 259 odst. 3 tr. ř. a § 263 odst. 7 tr. ř. 
používá pojem „skutková zjištění“, nelze je chápat s ohledem na gramatický 
výklad jako ta, jež mají souvislost pouze se „skutkem“, ale ve smyslu § 2 odst. 
5 tr. ř., podle něhož orgány činné v trestním řízení postupují v souladu se 
svými právy a povinnostmi uvedenými v trestním řádu a za součinnosti stran tak, 
aby byl zjištěn skutkový stav věci, o němž nejsou důvodné pochybnosti, a to v 
rozsahu, který je nezbytný pro jejich rozhodnutí, je třeba skutková zjištění a 
jejich objasňování chápat i ve vztahu k okolnostem rozhodným pro ukládání 
trestu. Skutečnosti, které jsou podstatné pro rozhodnutí, je třeba vykládat 
podle povahy a druhu konkrétního rozhodnutí. Jde-li o rozhodnutí soudu, jako je 
tomu v tomto případě, a je-li takovým rozhodnutím rozsudek, týkající se 
skutečností rozhodných pro výrok o vině, trestu, náhradě škody nebo nemajetkové 
újmy, o uložení ochranných opatření apod., míní se takovými skutečnostmi 
(skutkovými zjištěními) celý výsledek dokazování, tj. souhrn všech poznatků, 
které z něj vzešly a jsou podkladem pro rozhodnutí soudu ve všech jeho 
výrocích. Výrok o trestu a vzniklé újmě tudíž musí mít podklad v soudem 
učiněných zjištěních, které tvoří obsah vzešlý z výsledků provedeného 
dokazování, jehož základem je objasňovaný skutek.

44.	Předmět dokazování se neomezuje pouze na okolnosti významné pro 
výrok o vině, ale je mnohem širší, což obecně upravuje ustanovení § 89 odst. 1 
tr. ř., které stanoví, že v trestním stíhání je v nezbytném rozsahu třeba 
dokazovat zejména: zda se stal skutek, v němž je spatřován trestný čin, zda 
tento skutek spáchal obviněný, případně z jakých pohnutek, podstatné okolnosti 
mající vliv na posouzení povahy a závažnosti činu, podstatné okolnosti k 
posouzení osobních, rodinných, majetkových a jiných poměrů obviněného, 
podstatné okolnosti umožňující stanovení následku, výše škody způsobené 
trestným činem a bezdůvodného obohacení, okolnosti, které vedly k trestné 
činnosti nebo umožnily její spáchání. Je patrné, že skutečnosti podstatné pro 
rozhodnutí o vině a trestu je možné souhrnně označit jako okolnosti důležité 
pro rozhodnutí ve věci samé, resp. skutečnosti významné z hlediska hmotného 
práva (srov. ŠÁMAL, Pavel a kol. Trestní řád. 7. vydání. Praha: C. H. Beck, 
2013, s. 1319.), což samo o sobě svědčí o tom, že procesní postup soudů zvolený 
k objasnění těchto skutečností nesmí vykazovat vady v rozporu se zákonem, neboť 
takové vady by měly dopad nejen na proces dokazování, ale i správnost samotného 
rozhodnutí ve věci samé.

45.	Uvedené skutečnosti jsou rozhodné pro případ, kdy soud po rozhodnutí 
podle § 206c odst. 1, 4 tr. ř. neprovádí dokazování v rozsahu, v jakém obviněný 
prohlásil vinu (§ 206c odst. 6 tr. ř.). Proto, když obviněný vinu prohlásil v 
celém rozsahu žalobního návrhu, provádí se dokazování pouze k výroku o trestu a 
týká se skutečností rozhodných pro závěry nezbytné z hledisek stanovených v § 
39 tr. zákoníku, případně dalších, které jsou určující pro zjištění okolností 
uvedených v § 41 a 42 tr. zákoníku.

46.	Z těchto důvodů pravidla stanovená v § 2 odst. 5, 6 tr. ř. a 
konkrétně pro řízení před odvolacím soudem i v § 259 odst. 3 a § 263 odst. 7 
tr. ř. mají stejný dopad na výrok o vině i o trestu, a rozhoduje-li odvolací 
soud k odvolání obviněného po zjištění, že rozsudek soudu prvního stupně ve 
výroku o trestu nemůže obstát, a chce-li takový rozsudek zrušit a výrok změnit 
zásadním způsobem (např. nepodmíněný trest odnětí svobody přeměnit na 
podmíněný), měl by tak učinit na podkladě jiných nebo nových skutečností, než o 
které závěry opíral soud prvního stupně. Současně je povinen dodržet pravidla 
stanovená v § 259 odst. 3 a § 263 odst. 7 tr. ř. Jestliže totiž shledá odvolací 
soud výrok o trestu vadným, protože soud prvního stupně rozhodnutí o něm 
založil na nedostatečných skutkových zjištěních a chce-li se od nich odchýlit, 
je povinen postupovat v intencích § 259 odst. 3 písm. a) nebo b) tr. ř. Změna  
výroku o trestu, týká-li se toho, že soud prvního stupně vadně uložil trest, 
protože nepřihlížel ke všem skutečnostem určujícím jeho výši a druh (viz § 39 
tr. zákoníku), znamená, že je třeba provádět nové důkazy. Jestliže některé 
skutečnosti pominul, nezabýval se jimi nebo je nevzal do úvahy, a odvolací soud 
tyto nedostatky chce napravit, musí ve vztahu k nim doplnit skutková zjištění, 
pro něž může přihlížet jen k důkazům, které byly provedeny ve veřejném 
zasedání. Pokud některé důkazy soud prvního stupně ve vztahu k závěru o trestu 
nebral na vědomí, ač je provedl, i v takovém případě musí odvolací soud pro 
jiný závěr, než jaký učinil soud prvního stupně, tyto důkazy znovu provést 
proto, aby je mohl sám zhodnotit ve smyslu § 2 odst. 6 tr. ř. Mění-li odvolací 
soud výrok o trestu, musí plně respektovat i hlediska uvedená v § 263 odst. 7 
tr. ř., a tedy za účelem změny nebo doplnění skutkových zjištění může přihlížet 
jen k důkazům, které provedl ve veřejném zasedání.   
  
47.	Nejvyšší soud z obsahu spisu i přezkoumávaného rozhodnutí shledal, 
že odvolací soud tato pravidla plně nerespektoval, protože jednak posuzoval 
důkazy, které sám neprovedl, odlišně než soud prvního stupně a jednak okolnosti 
významné pro výrok o trestu dovodil z důkazů, které vůbec neprovedl, neboť 
kromě sdělení obviněného o jeho rodinných a majetkových poměrech žádné 
dokazování nerealizoval. Za dané procesní situace se nemohl opírat ani o 
zjištění soudu prvního stupně, neboť se s jeho názorem o nutnosti uložení 
nepodmíněného trestu odnětí svobody neztotožnil. Sám přihlížel ke skutečnostem, 
které vyplývaly pouze ze sdělení obviněného, jež však dalšími důkazy neověřil. 
Nedoplnil dokazování o důkazy svědčící o stávajících poměrech poškozené, pro 
něž sice vycházel ze znaleckého posudku provedeného soudem prvního stupně, ten 
však hodnotil odlišným způsobem a s jiným dopadem na závěr o trestu. Zatímco 
soud prvního stupně situaci a stav poškozené po činu obviněného posuzoval jako 
velmi vážný (viz body 6. a 8. rozsudku soudu prvního stupně), odvolací soud 
tento dopad trestného jednání obviněného na její psychiku zlehčil (viz bod 26. 
rozsudku odvolacího soudu) tím, že nic nesvědčí o tom, že by si její stav 
vyžádal psychiatrickou intervenci a že „psychická újma měla u poškozené 
(naštěstí) mírnější charakter s pozitivní prognózou do budoucna“. Jestliže 
obviněný své poměry v odvolacím řízení popsal jinak, než jak to vyplývalo z 
výsledků dokazování před soudem prvního stupně, neměl se odvolací soud spokojit 
pro své závěry s jeho prohlášením, ale měl poměry v rodině ověřit, stejně jako 
jeho majetkové poměry, a to tím spíše, jestliže tyto skutečnosti byly 
rozhodující právě pro změnu uloženého trestu. Nepostačovalo, aby se odvolací 
soud pro své rozhodnutí opíral výlučně o doplňující výslech obviněného k jeho 
aktuálním poměrům. Obdobná situace pak panovala ve vztahu k důkazu, který soud 
hodnotil k osobním poměrům obviněného v podobě znaleckého posudku z oboru 
zdravotnictví, odvětví psychiatrie, specializace klinická psychologie, znalce 
Mgr. Michala Perničky (viz bod 16. rozsudku odvolacího soudu), který byl 
vypracován k posouzení duševního zdraví obviněného, a jenž rovněž nebyl nikdy v 
řízení před soudem proveden jako důkaz.

48.	Okolnosti, které odvolací soud shledal k chování poškozené, rovněž 
nebyly předmětem žádného dokazování, neboť měly-li být rozhodující pro ukládání 
trestu, musely by vyplynout z výsledků provedeného dokazování, které nebylo 
konáno z důvodů postupu podle § 206c odst. 1, 4, 7 tr. ř. Skutečnosti rozhodné 
pro závěr o trestu nicméně bylo třeba rovněž dokazovat na základě důkazů 
provedených ve veřejném zasedání. Jestliže odvolací soud uváděl, že okolnosti 
rozhodné pro výrok o trestu vyplývají z výpovědi poškozené, případně výpovědi 
její matky, taková konstatování neměla podklad ve výsledcích provedeného 
dokazování. Odvolací soud, jestliže svůj závěr opíral o jiné okolnosti, než 
které bral pro své rozhodnutí do úvahy ohledně stavu poškozené a dopadu činu na 
její psychiku soud prvního stupně, měl povinnost poškozenou k veřejném zasedání 
předvolat a vyslechnout ji k jejím stávajícím poměrům, životu i tomu, jak se s 
následky trestného jednání vyrovnala, příp. měl nechat zpracovat nový znalecký 
posudek zaměřený na její duševní zdraví. Je totiž známým faktem, že psychická 
traumata způsobená dětem, a to zejména dlouhodobým sexuálním zneužíváním, 
mívají vážné a hluboké dopady, které se často rozvinou až po delší době, a 
proto by měl být duševní stav osob, které byly oběťmi trestných činů v jejich 
dětství, posuzován s co největší pečlivostí. K tomuto závěru lze poukázat na 
mezinárodní prameny práva, které shrnul ESLP ve svém rozsudku ve věci M. G. 
proti Litvě, bod 110. Zde zdůraznil zvláštní zranitelnost mladých osob a 
zvláštní psychologické faktory v případech týkajících se sexuálního zneužívání 
nezletilých (viz rozsudek ze dne 4. 12. 2003, M. C. proti Bulharsku, č. 
39272/98, bod 183; a rozsudek ze dne 20. 3. 2012, C. A. S. a C. S. proti 
Rumunsku, č. 26692/05, bod 81). Připomněl také důvodovou zprávu k Lanzarotské 
úmluvě (viz zejména body 196., 199. této zprávy), která uvádí, že některé 
sexuální trestné činy proti dětem nemusí zahrnovat žádnou fyzickou újmu, ale 
jejich psychologický dopad může mít hluboké a dlouhodobé důsledky. Dále 
poukázal na směrnici EU stanovující minimální standardy práv, podpory a ochrany 
obětí trestných činů ze dne 25. 10. 2012, č. 2012/29/EU, která uvádí, že násilí 
spáchané členem rodiny oběti může způsobit systematické psychické a fyzické 
trauma s vážnými důsledky, protože pachatel je osoba, které by oběť měla moci 
důvěřovat. S ohledem na tyto závěry zdůraznil povinnost vnitrostátních orgánů 
provést psychologické vyšetření bez zbytečného odkladu a bez čekání na to, až 
stěžovatel sám o takové vyšetření požádá (viz rozsudek velkého senátu ze dne 2. 
2. 2021, X. a ostatní proti Bulharsku, č. 22457/16, mutatis mutandis, bod 213). 
Odvolací soud však závěry o nutnosti uložení mírnějšího testu opíral o 
okolnosti pouze se dotýkající osoby poškozené a jejích postojů k věci, a 
dedukoval následky, které se u ní projevily, ačkoli bylo třeba, aby všechny 
skutečnosti, které mohly mít pro jeho rozhodnutí podstatný význam, podložil 
výsledky dokazování. Pouze tímto postupem mohlo dojít ke zjištění skutkového 
stavu věci, o němž nejsou důvodné pochybnosti, a to v rozsahu, který byl 
nezbytný pro rozhodnutí odvolacího soudu tak, aby byly naplněny předpoklady § 2 
odst. 5 tr. ř. a též § 259 odst. 3 písm. a), b) tr. ř. a § 263 odst. 7 tr. ř. 
Pokud se odvolací soud zabýval možnými dopady na psychické zdraví poškozené, 
které mohla její přítomnost před soudem mít (srov. bod 8. rozsudku odvolacího 
soudu), tak je možné zdůraznit, že výslech poškozené mohl být realizován např. 
prostřednictvím videokonference, což by zajistilo, že by nemusela být v budově 
soudu, a tudíž ani v blízkosti obviněného, vůbec přítomna. Nadto Nejvyšší soud 
zdůrazňuje, že nevyslechnutí poškozené před soudem je o to víc zarážející, když 
odvolací soud zkoumal u obviněného, zda projevil snahu o náhradu nemajetkové 
újmy poškozené, tzn. zjišťoval okolnosti ohledně výroku přímo se jí týkajícího, 
hodnotil následky na zdraví poškozené z dlouhodobého hlediska, tedy i pro dobu, 
kdy se konalo veřejné zasedání, aniž by pro to měl řádný důkazní podklad a 
zabýval se jejími vyjádřeními pořízenými v průběhu celého trestního řízení, k 
čemuž poškozená nemohla ničeho uvést, a to tím spíše, že již v době řízení před 
soudem byla zletilou osobou. Pouhé písemné vyjádření poškozené (srov. bod 5. 
rozsudku odvolacího soudu), které učinila v přímé reakci na námitky obviněného 
obsažené v jím podaném odvolání pak nelze považovat za dostatečné, obzvlášť v 
případě, kdy odvolací soud neměl potřebné a aktuální informace vážící se k 
následku způsobenému poškozené, jež mohl zjistit nejlépe přímo od ní. Takový 
postup vztahující se k zajištění podkladů pro objektivní rozhodnutí ve smyslu § 
2 odst. 5 tr. ř. však odvolací soud pominul a v tomto směru své povinnosti 
nesplnil. 

49.	Podklad pro závěr o iniciaci sexuálního kontaktu ze strany poškozené 
tvrzený toliko  odvolacím soudem ve věci zcela absentuje, protože závěry opíral 
o zcela jiné skutečnosti, než jaké bral do úvahy soud prvního stupně, navíc 
vyšel z procesně neúčinného důkazu, který jen konstatoval, aniž by jej jako 
důkaz provedl, čímž se rovněž odchýlil od zásad zakotvených v § 2 odst. 5, 6 
tr. ř. Soud druhého stupně totiž změnu výroku o trestu opíral o skutečnosti 
poškozenou popsané v úředním záznamu o podání vysvětlení ze dne 10. 6. 2022, č. 
j. KRPB-127934-2/TČ-2022-060275-KRO, jenž byl učiněn podle § 158 odst. 6 tr. ř. 
(srov. bod 9. rozsudku odvolacího soudu). Těmito skutečnostmi argumentoval pro 
nutnost uložení mírnějšího trestu obviněnému, protože podle jeho zjištění 
poškozená obviněného k trestněprávně relevantnímu jednání podnítila (srov. body 
17. a 25. rozsudku), což odvolací soud posuzoval jako iniciaci sexuálního 
kontaktu, a z tohoto důvodu usuzoval na nižší škodlivost činu obviněného pro 
společnost. V bodě 25. svého rozsudku uvedl, že „Nebylo možno odhlédnout ani od 
toho, že prvotní impuls k intimnímu sexuálnímu kontaktu vzešel od poškozené, a 
bez tohoto by s vysokou mírou pravděpodobnosti ke spáchání trestné činnosti 
obžalovaného vůbec nedošlo…“. Jde však o skutečnost, kterou poškozená v 
postavení svědkyně, tedy v procesně použitelné výpovědi ze dne 27. 7. 2022 
výslovně neuvedla, a tedy nebyla podložena žádným procesně použitelným, natož 
pak v souladu s trestním řádem provedeným důkazem. Odvolací soud navíc o tento 
úřední záznam své závěry opřít nemohl i s ohledem na pravidla uvedená v § 211 
odst. 6 tr. ř., neboť k jeho přečtení nebyl dán souhlas státního zástupce ani 
obviněného, a navíc byla později pořízena jiná procesně použitelná výpověď 
poškozené, což podle § 158 odst. 6 poslední věty tr. ř. užití úředního záznamu 
jako důkazu vylučuje. Závěry odvolacího soudu o tom, že poškozená trestné 
jednání obviněného iniciovala, čímž snížila závažnost činu obviněného, nemají 
podklad ve výsledcích dokazování. 

50.	Obdobně se Nejvyšší soud ztotožnil i s tvrzením ministra 
spravedlnosti o porušení postupu podle § 258 odst. 1 písm. b) tr. ř., podle 
něhož odvolací soud rozhodoval, a to se zřetelem na okolnosti a vady popsané 
shora, neboť toto ustanovení má odvolací soud užít tehdy, když napadený 
rozsudek zruší pro vady rozsudku, zejména pro nejasnosti nebo neúplnost jeho 
skutkových zjištění týkajících se přezkoumávané části nebo proto, že se ohledně 
takové části soud nevypořádal se všemi okolnostmi významnými pro rozhodnutí. Ke 
zrušení rozsudku nebo jeho části dojde jen tam, kde odvolací soud učiní jiné 
skutkové závěry než soud prvního stupně, zejména, když se zjištěná vada 
vyskytne přímo v rozsudku. Z uvedené podstaty tohoto důvodu pro zrušení, jenž 
vede k potřebě skutková zjištění změnit či doplnit, bylo na odvolacím soudu, 
aby tento postup dodržel, což z důvodu výše rozvedených neprovedl (k tomu v 
podrobnostech srov. ŠÁMAL, Pavel a kol. Trestní řád. 7. vydání. Praha: C. H. 
Beck, 2013, s. 3062.). Pokud v nyní přezkoumávané věci byla nutnost provedení 
dokazování zapříčiněna vlivem procesního postupu soudů nižších stupňů, ale též 
způsobem rozhodnutí, který odvolací soud zvolil zrušení rozsudku soudu prvního 
stupně podle § 258 odst. 1 písm. b) tr. ř., tak takové dokazování bylo úkolem 
odvolacího soudu, který měl povinnost ho provést, a to zejména za situace, kdy 
přijímal nová zjištění významná pro výrok o trestu anebo měnil zjištění učiněná 
soudem prvního stupně, která měla podklad v původně provedeném dokazování. Je 
totiž zjevné, že tento kasační důvod mohl použít, pokud by zjištěné nedostatky 
či nejasnosti ve skutkových zjištěních odstranil, což mohl učinit jen postupem 
podle § 259 odst. 3 a § 263 odst. 7 tr. ř., avšak když ta odvolací soud 
nedodržel, nerespektoval ani ustanovení § 258 odst. 1 písm. b) tr. ř. 

51.	Na základě takto učiněných zjištění Nejvyšší soud plně v souladu se 
stížností pro porušení zákona shledal, že odvolací soud svoji činnost omezil 
výlučně na přehodnocení důkazů provedených soudem prvního stupně anebo na 
dovozování vlastních úvah z podkladů v obsahu spisu, které nikdy v řízení před 
soudem jako důkazy nebyly provedeny. Takový postup zcela mimo zákonem stanovená 
pravidla je možno označit za zjevný projev libovůle a současně porušení zásady 
ústnosti a bezprostřednosti zakotvené v čl. 96 odst. 2 Ústavy a čl. 38 odst. 2 
Listiny. Proto Nejvyšší soud v souladu s podanou stížností pro porušení zákona 
v řízení předcházejícím vydání přezkoumávaného rozhodnutí shledal porušení 
zákona v ustanoveních § 2 odst. 5, 6, § 258 odst. 1 písm. b), § 259 odst. 3 a § 
263 odst. 7 tr. ř., a to z důvodů ve stížnosti pro porušení zákona uvedených, s 
nimiž se s ohledem na shora popsané závěry Nejvyšší soud v zásadě ztotožnil, a 
na argumentaci k nim rozvedenou v podrobnostech odkazuje.   

52.	Nejvyšší soud se však nepřiklonil k výhradám ministra spravedlnosti, 
shledal-li porušení zákona v § 43 odst. 1 tr. ř. a § 51 odst. 1 tr. ř. z 
důvodu, že poškozená ani její zmocněnec nebyli vyrozuměni o konání veřejného 
zasedání před odvolacím soudem (k tomu srov. bod. 40 tohoto rozsudku shora). O 
porušení těchto ustanovení podle Nejvyššího soudu v této věci nejde, protože za 
daných okolností nebyla poškozená osobou, která by musela být podle § 233 odst. 
1 tr. ř. bezpodmínečně o konání veřejného zasedání vyrozuměna, neboť podle 
tohoto ustanovení předseda senátu o veřejném zasedání vyrozumí státního 
zástupce, osobu, která svým návrhem dala k veřejnému zasedání podnět, a osobu, 
která může být přímo dotčena rozhodnutím. 

53.	Poškozená by formálně mohla být osobou, která může být přímo dotčena 
rozhodnutím, neboť za tu se považuje ten, o jehož právech nebo povinnostech by 
se ve veřejném zasedání vzhledem k jeho předmětu mělo rozhodovat. Poškozený je 
osobou, o jejíchž právech nebo povinnostech by se mělo rozhodovat ve smyslu § 
233 odst. 2 tr. ř. tehdy, jestliže a) sám podal odvolání proti výroku soudu 
prvního stupně o náhradě škody nebo proto, že b) může být rozhodnutím 
odvolacího soudu přímo dotčen ve svém nároku na náhradu škody (srov. č. II. 
1962, s. 36 a 37, Sb. rozh. tr.). Z obsahu podaného odvolání obviněného, které 
směřovalo jen proti výroku o trestu, je zjevné, že se v posuzované věci veřejné 
zasedání k projednání podaného odvolání konalo pouze se zaměřením na výrok o 
trestu, který byl jako jediný ze strany odvolacího soudu přezkoumáván. Z 
podstaty věci i z vlastního obsahu podaného odvolání obviněného přitom nebylo 
možno dovodit jakoukoli věcnou souvislost s výrokem o náhradě škody, resp. 
nemajetkové újmy, a proto se nemohla uplatnit závislost výroku o náhradě 
nemajetkové újmy na napadeném výroku o trestu ve smyslu § 254 odst. 2 tr. ř. 
Výrokem o vině se potom odvolací soud vzhledem k § 206c odst. 7 a § 246 odst. 1 
písm. b) tr. ř. nezabýval a ani zabývat nemohl. Za tohoto stavu nebyla 
poškozená ve smyslu § 233 odst. 2 tr. ř. v postavení osoby, jež by mohla být 
přímo dotčena rozhodnutím, které bylo v rámci veřejného zasedání učiněno, a 
proto ji odvolací soud v přezkoumávané věci nemusel o jeho konání vyrozumívat. 

54.	Z těchto důvodů nemohlo dojít k porušení zákona v ustanovení § 43 
odst. 1 a § 51 odst. 1 tr. ř., protože podle § 43 odst. 1 tr. ř. ten, komu bylo 
trestným činem ublíženo na zdraví, způsobena majetková škoda nebo nemajetková 
újma, nebo ten, na jehož úkor se pachatel trestným činem obohatil (poškozený), 
má právo činit návrh na doplnění dokazování, nahlížet do spisů (§ 65 tr. ř.), 
zúčastnit se sjednávání dohody o vině a trestu, zúčastnit se hlavního líčení a 
veřejného zasedání konaného o odvolání nebo o schválení dohody o vině a trestu 
a před skončením řízení se k věci vyjádřit. Skutečnost, že má právo se 
zúčastnit veřejného zasedání, neznamená absolutní povinnost soudu jej vždy o 
veřejném zasedání vyrozumět, protože, jak bylo uvedeno výše, na vyrozumívání 
poškozeného o veřejném zasedání se vztahují zásady uvedené v § 233 odst. 2 tr. 
ř. Obdobně je tomu u zmocněnce poškozeného, který je podle § 51 odst. 1 tr. ř. 
oprávněn činit za zúčastněnou osobu nebo poškozeného návrhy a podávat za ni 
žádosti a opravné prostředky; je též oprávněn zúčastnit se všech úkonů, kterých 
se může zúčastnit zúčastněná osoba nebo poškozený. Z těchto důvodů Nejvyšší 
soud porušení zákona v uvedených ustanovení nezjistil, tedy shledal, že 
odvolací soud nebyl povinen AAAAA jako poškozenou o konání veřejného zasedání 
vyrozumět. Tento závěr však neznamená, že, jak bylo uvedeno výše, byl povinen 
ji předvolat jako svědka (srov. § 97, § 98, § 100 a § 101 tr. ř.) a vyslechnout 
ji k okolnostem významným z hlediska ukládání trestu (viz body 47., 48. shora 
tohoto usnesení).

55.	Nejvyšší soud dále nepřisvědčil argumentu ministra spravedlnosti o 
porušení zákona v § 3 odst. 2 zákona č. 45/2013 Sb., které ukládá vyjmenovaným 
orgánům a osobám povinnost respektovat osobnost a důstojnost oběti, přistupovat 
k oběti zdvořile a šetrně a podle možností jí vycházet vstříc. Vůči oběti 
postupují s přihlédnutím k jejímu věku, zdravotnímu stavu, včetně psychického 
stavu, její rozumové vyspělosti, kulturní identitě tak, aby nedocházelo k 
prohlubování újmy způsobené oběti trestným činem nebo k druhotné újmě. Toto 
ustanovení uvádí základní zásady zvláštního přístupu k oběti, a určuje 
specifický přístup, jež by měly odpovědné orgány zvolit tak, aby nedocházelo k 
prohlubování již vzniklé újmy nebo dokonce ke vzniku újmy druhotné (srov. 
GŘIVNA, T., ŠÁMAL, P., VÁLKOVÁ, H. a kol. Oběti trestných činů. Komentář. 2. 
vydání. Praha : C. H. Beck, 2020. s. 36). Jde o základní zásadu individuálního 
a diferencovaného přístupu k oběti, spojenou se zásadou prevence před 
sekundární viktimizací, jež určuje mantinely šetrného zacházení s obětí v 
kontaktu s uvedenými orgány. O takovou situaci však v této věci nešlo, protože 
odvolací soud s poškozenou vůbec do styku nepřišel. V té souvislosti je třeba 
poukázat na to, že ministr spravedlnosti ani dostatečně nerozvedl, v čem 
konkrétním mělo dojít k porušení práva poškozené jako oběti ve smyslu tohoto 
zákona, protože nekonkrétní námitka stěžovatele takové porušení 
nespecifikovala. Již podle smyslu tohoto ustanovení je nicméně zjevné, že zákon 
v tomto směru porušen nebyl.

56.	Na rozdíl od ministra spravedlnosti Nejvyšší soud neshledal 
nedostatky ani v odůvodnění písemného vyhotovení napadeného rozsudku, neboť to 
nebylo zpracováno v rozporu s § 125 odst. 1 tr. ř., resp. s § 129 odst. 1 tr. 
ř. Nadto ve vztahu k těmto ustanovením argumentace stěžovatele nesvědčí o 
důvodnosti tvrzení, že případné neúplnosti nebo nepřesnosti dosahují závažnosti 
porušení zákona ve smyslu § 266 odst. 1 tr. ř., byť obsah odůvodnění napadeného 
rozsudku působí dojmem až přehnané snahy odvolacího soudu za každou cenu 
obhájit své rozhodnutí poté, co bylo zkritizováno ze strany veřejnosti, což ve 
svém vyjádření přiléhavě uvedl i státní zástupce Nejvyššího státního 
zastupitelství, avšak ani to nestačí pro závěr že by byl zákon v těchto 
ustanoveních porušen, protože závažný nedostatek svědčící o nedodržení a 
nerespektování konkrétních podmínek nebo hledisek těchto ustanovení ministr 
spravedlnosti nevytýkal.

57.	Z uvedených důvodů lze shrnout, že k porušení procesních ustanovení 
a vadnému postupu řízení došlo v ustanoveních § 2 odst. 5, 6 tr. ř., § 258 
odst. 1 písm. b) tr. ř., § 259 odst. 3 písm. a), b) tr. ř., § 263 odst. 7 tr. ř.

b) k porušení zákona v hmotněprávních ustanoveních

58.	Vady v procesním postupu odvolacího soudu vymezené v předchozí části 
tohoto rozsudku jsou podstatné rovněž z hlediska posouzení toho, zda došlo k 
náležitému objasnění kritérií důležitých pro stanovení druhu a výměry trestu na 
základě zjištěného skutkového stavu, neboť se promítly i do jednostranného 
hodnocení zjištěných okolností výlučně ve prospěch obviněného a do porušení 
zákona v § 39 odst. 1, 2, 3 a § 81 odst. 1 tr. zákoníku, jak důvodně ve 
stížnosti pro porušení zákona podané v neprospěch obviněného uváděl ministr 
spravedlnosti, jenž poukázal na důvody, pro které podmíněný trest odnětí 
svobody nespojený s přímým působením na osobní svobodu obviněného je trestem 
uloženým ve zřejmém nepoměru k povaze a závažnosti trestného činu.

59.	Nejvyšší soud výhradám stěžovatele přisvědčil, protože v souladu s 
jím uvedenými argumenty dospěl též k závěru, že toliko výchovný trest uložený 
obviněnému v této trestní věci je trestem ve zřejmém rozporu s jeho účelem. 
Nadto si odvolací soud pro své rozhodnutí neopatřil zákonným postupem 
dostatečné podklady pro to, aby mohl posoudit škodlivost činu pro společnost a 
následky způsobené poškozené, a tudíž nemohl řádně posoudit kritéria stanovená 
v § 39 odst. 1, 2, 3 tr. zákoníku.

60.	Podle § 39 odst. 1, 2, 3 tr. zákoníku soud při stanovení druhu 
trestu a jeho výměry přihlédne k povaze a závažnosti spáchaného trestného činu, 
k osobním, rodinným, majetkovým a jiným poměrům pachatele a k jeho dosavadnímu 
způsobu života a k možnosti jeho nápravy; dále přihlédne k chování pachatele po 
činu, zejména k jeho snaze nahradit škodu nebo odstranit jiné škodlivé následky 
činu; přihlédne též k jeho postoji k trestnému činu v trestním řízení, zda 
sjednal dohodu o vině a trestu, prohlásil svou vinu nebo označil rozhodné 
skutečnosti za nesporné, a pokud byl označen jako spolupracující obviněný, též 
k tomu, jak významným způsobem přispěl k objasnění zločinu spáchaného členy 
organizované skupiny, ve spojení s organizovanou skupinou nebo ve prospěch 
organizované zločinecké skupiny. Přihlédne také k účinkům a důsledkům, které 
lze očekávat od trestu pro budoucí život pachatele (odst. 1). Povaha a 
závažnost trestného činu jsou určovány zejména významem chráněného zájmu, který 
byl činem dotčen, způsobem provedení činu a jeho následky, okolnostmi, za 
kterých byl čin spáchán, osobou pachatele, mírou jeho zavinění a jeho 
pohnutkou, záměrem nebo cílem. Při určování závažnosti trestného činu z 
hlediska jeho následků soud přihlédne i k prohlášení poškozeného, který je 
obětí trestného činu podle zákona o obětech trestných činů, o tom, jaký dopad 
měl spáchaný trestný čin na jeho dosavadní život, pokud jej učinil (odst. 2). 
Při stanovení druhu trestu a jeho výměry soud přihlédne k polehčujícím a 
přitěžujícím okolnostem (§ 41 a 42 tr. zákoníku), k době, která uplynula od 
spáchání trestného činu, k případné změně situace a k délce trestního řízení, 
trvalo-li nepřiměřeně dlouhou dobu. Při posouzení přiměřenosti délky trestního 
řízení soud přihlédne ke složitosti věci, k postupu orgánů činných v trestním 
řízení, k významu trestního řízení pro pachatele a k jeho jednání, kterým 
přispěl k průtahům v trestním řízení (odst. 3).

61.	Tato ustanovení vymezují obecná pravidla pro stanovení druhu a 
výměry trestu a jsou konkretizací základního pravidla o přiměřenosti ukládání 
všech trestních sankcí podle § 38 odst. 1 tr. zákoníku a upravují obecné 
zásady, základní směrnice, podle nichž musí soud postupovat při rozhodování o 
volbě některého z druhů trestů uvedených v § 52 tr. zákoníku a při stanovení 
jeho konkrétní výměry v rámci vymezené sazby. Zárukou pro správné a spravedlivé 
ukládání trestu je dodržování dvou základních principů při ukládání trestních 
sankcí obecně a při ukládání trestů zvláště: principu zákonnosti trestání (§ 37 
tr. zákoníku) a principu individualizace trestů (§ 38 tr. zákoníku). Druh, 
kombinaci a intenzitu trestů musí soud v každém konkrétním případě stanovit 
tak, aby odpovídaly všem zvláštnostem případu (zásada individualizace trestu). 
Současně je třeba se řídit se vší důsledností pravidly pro ukládání trestů 
obsaženými v obecné i ve zvláštní části trestního zákoníku, aby rozhodnutí 
soudu o trestu nebylo libovolné a nekontrolovatelné (zásada zákonnosti 
trestání). Mezi oběma zásadami existuje úzká vnitřní spojitost. Na jedné straně 
trest, který by neodpovídal individuálním zvláštnostem trestného činu a jeho 
pachatele, by byl nezákonný, protože samotný trestní zákoník požaduje 
individualizaci (zejména v § 38 odst. 1, § 39, 41 a 42 tr. zákoníku). Na druhé 
straně je dodržení zákonných ustanovení o ukládání trestu, o stanovení jeho 
výměry a o příslušné trestní sankci zárukou toho, že trest bude odpovídat všem 
zvláštnostem případu. Kombinace zásady zákonnosti a individualizace v uvedeném 
smyslu představuje vymezení poměru mezi úkoly zákonodárce a soudce a je zárukou 
spravedlivosti trestu vzhledem k pachateli trestného činu, k zájmům společnosti 
i poškozeného nebo ohroženého jednotlivce. Zákonnost trestání vyplývá z čl. 39 
Listiny, podle něhož jen zákon stanoví, které jednání je trestným činem a jaký 
trest, jakož i jaké jiné újmy na právech nebo majetku, lze za jeho spáchání 
uložit. V souladu s touto základní směrnicí pak trestní zákoník zobecňuje 
konkrétní trestné činy, které se vyskytují v mnoha různých podobách, do 
jednotlivých skutkových podstat a stanoví za ně určité druhy trestů včetně 
jejich trestní sazby, která je relativně určitá a vyjadřuje především typovou 
povahu a závažnost trestného činu. Individualizace (adekvátnost) trestání 
představuje vlastně tzv. soudcovskou individualizaci, jejíž rámec je vymezen 
individualizací zákonnou. Právě v rámci individualizace trestu se použijí 
kritéria stanovená zejména v § 39 odst. 1 až 3 tr. zákoníku (srov. ŠÁMAL, Pavel 
a kol. Trestní zákoník. 3. vydání. Praha: C. H. Beck, 2023, s. 796, 797). 
Trestní zákoník tak výslovně v § 39 odst. 1 vedle sebe staví řadu hledisek, 
jimiž se řídí soud při ukládání trestu, kterými jsou povaha a závažnost 
spáchaného trestného činu, osobní, rodinné, majetkové a jiné poměry pachatele, 
dosavadní způsob života pachatele, možnost nápravy pachatele, chování pachatele 
po činu, zejména jeho snaha nahradit škodu nebo odstranit jiné škodlivé 
následky činu, postoj pachatele k trestnému činu v trestním řízení, dále zda 
sjednal dohodu o vině a trestu, prohlásil svou vinu nebo označil rozhodné 
skutečnosti za nesporné, které je třeba důsledně posuzovat a zkoumat ke 
konkrétním okolnostem každé posuzované trestní věci. Pouze trest uložený po 
komplexním a úplném zhodnocení všech těchto kritérií může být označen za 
zákonný a individualizovaný. 

62.	V posuzované věci je odvolacímu soudu zásadně vytýkáno (kromě výše 
uvedených procesních nedostatků), že neobjasnil zákonným postupem skutečnosti 
rozhodné pro posouzení povahy a závažnosti trestného činu, ani účinky a 
důsledky trestu pro budoucí život obviněného a jeho rodinu, které bez 
potřebného objasnění při zvažování rozhodných okolností přecenil, kdežto 
následky fakticky u poškozené vzniklé též řádně nezjištěné podcenil, až 
bagatelizoval.

63.	Povaha a závažnost obviněným spáchaných trestných činů podle § 39 
odst. 1, 2 tr. zákoníku představuje hlavní a neopomenutelné kritérium, protože 
zahrnuje nejširší okruh skutečností charakterizujících trestný čin a jeho 
pachatele, přičemž je to právě trestný čin, který je základem trestní 
odpovědnosti a za jehož spáchání je ukládán trest (§ 12 odst. 1, § 13 tr. 
zákoníku). Z rozsudku odvolacího soudu je patrno, že se těmito okolnostmi 
zabýval, nicméně jeho úvahy jsou zcela povrchní a nekompletní. Proto je vhodné 
připomenout, že povahu trestného činu určují především zákonné znaky té 
skutkové podstaty, která byla tímto činem naplněna (zejména druh a význam 
porušeného nebo ohroženého zájmu chráněného trestním zákonem, jednání 
charakterizující objektivní stránku trestného činu, forma zavinění), a dále též 
konkrétní okolnosti, za nichž byl trestný čin spáchán (způsob provedení činu, 
pohnutka, záměr nebo cíl pachatele a míra jeho zavinění, druh a okruh 
způsobených následků, existence okolností podmiňujících použití vyšší trestní 
sazby, polehčujících a přitěžujících okolností). Závažnost trestného činu pak 
vyplývá zejména z toho, s jakou intenzitou, v jaké výši nebo v jakém rozsahu 
byly naplněny jednotlivé znaky trestného činu, o jak typově závažný trestný čin 
jde, jak významné okolnosti charakterizují pachatele, jak intenzivně byly 
naplněny okolnosti podmiňující použití vyšší trestní sazby, polehčující a 
přitěžující okolnosti, kolik takových okolností pachatel naplnil atd. (srov. 
ŠÁMAL, P. a kol. Trestní zákoník. 3. vydání. Praha: C. H. Beck, 2023, s. 800, 
801). 

64.	Nejvyšší soud k důvodnosti stížnosti pro porušení zákona považuje za 
důležité zmínit, že obětí bylo dítě, s nímž obviněný žil ve společné domácnosti 
a zároveň plnil roli jejího otce, neboť byl přítelem matky a podílel se na jeho 
výchově. Navzdory tomu poškozenou po dlouhou dobu velmi intenzivně sexuálně 
zneužíval, a i jinak na ní páchal výše uvedenou trestnou činnost, přičemž 
poškozená vlivem tohoto jednání ještě před svou dospělostí otěhotněla a 
podrobila se interrupci, což jsou závažné a významné důsledky, které měly být v 
posuzované věci posouzeny právě při ukládání trestu tak, aby tím bylo dosaženo 
jeho účelu. Je namístě připomenout, že povahu a závažnost spáchaného trestného 
činu charakterizuje též konkrétní zájem, který byl činem zasažen. Úkolem soudu 
tedy není hodnotit v rámci úvahy o povaze a závažnosti činu typový význam 
chráněného zájmu, neboť tento úkol již splnil zákonodárce stanovením možných 
druhů trestů a jejich příslušné trestní sazby, zejména pak sazby trestu odnětí 
svobody, který je stanoven za spáchání každého trestného činu a jeho výměra 
určuje typovou závažnost daného trestného činu (srov. ŠÁMAL, P. a kol. Trestní 
zákoník. 3. vydání. Praha: C. H. Beck, 2023, s. 809). 

65.	Z tohoto významu povahy a závažnosti trestného činu, kterou je vždy 
třeba posuzovat z hlediska každé konkrétní skutkové podstaty trestného činu, 
nelze mimo tato zákonná pravidla konstatovat, že u určitého konkrétně vybraného 
trestného činu je vždy třeba ukládat trest odnětí svobody jako nepodmíněný, jak 
se dožadoval u trestného činu znásilnění ministr spravedlnosti. Takový závěr 
nemůže Nejvyšší soud učinit, neboť by byl proti uvedeným kritériím a záměru 
zákonodárce, protože to, zda je možné za určitý trestný čin uložit trest odnětí 
svobody za podmínek § 81 tr. zákoníku, vyplývá přímo ze zákona, jak ji 
zákonodárce u jednotlivých trestných činů v rámci určené trestní sazby 
stanovil, a jak vymezil podmínky, za který lze trest odnětí svobody podmíněně 
odložit. Proto je nutné zdůraznit, že podle § 81 odst. 1 tr. zákoníku může soud 
podmíněně odložit výkon trestu odnětí svobody nepřevyšující tři léta. Z uvedené 
dikce plyne, že toto obecné pravidlo ve spojení s konkrétní trestní sazbou u 
každého trestného činu, resp. zákonem stanovenou spodní hranicí tohoto druhu 
trestu, vymezuje podmínky, za kterých lze trest odnětí svobody podmíněně 
odložit. Bylo proto na zákonodárci, aby stanovil spodní hranici takovou, aby 
např. i u určité okolnosti podmiňující použití vyšší trestní sazby nemohl být 
trest odnětí svobody podmíněně odložen. Proto, když je u § 185 odst. 2 písm. b) 
tr. zákoníku stanovena spodní hranice trestu odnětí svobody na dva roky, a tedy 
zákonodárce tím umožnil, aby i za tento trest byl za splnění dalších zákonných 
podmínek ukládán i podmíněný trest odnětí svobody, nepřísluší Nejvyššímu soudu, 
aby určoval, že když je obětí trestného činu znásilnění dítě, je nutné vždy 
ukládat nepodmíněný trest odnětí svobody. Takový závěr Nejvyšší soud nemůže 
učinit, a to ani se zřetelem na judikaturu ESLP, která již vytýkala nepřiměřeně 
mírný trest za znásilnění žen. Tato rozhodnutí je třeba respektovat a v každé 
konkrétní věci se jimi řídit, avšak se zřetelem na zákonem stanovená pravidla. 
Nejvyšší soud bral do úvahy a měl na paměti, že v přezkoumávané věci uložený 
trest nespojený s odnětím svobody je trestem výrazně mírným a nedostatečně 
reflektujícím postavení zvlášť chráněné oběti, jak vyjádřil ESLP v rozsudcích 
Vučković proti Chorvatsku a M. G. proti Litvě, kde reagoval na obdobné trestní 
věci s důrazem na nutnost dodržení zásad při trestání pachatelů v případě 
sexuálně motivovaných trestných činů páchaných na dětech a na ženách. Protože 
skutkový stav vymezený v těchto rozsudcích je podobný tomu, jaký byl zjištěn v 
nyní přezkoumávané trestní věci, tak se Nejvyšší soud uvedenými závěry řídil a 
závěry v těchto rozhodnutích měl na paměti a respektoval je. Nejvyšší soud však 
dospěl k závěru, že ani z této judikatury ESLP nelze dovodit absolutní 
povinnost, aby trestní stíhání týkající se sexuálního násilí vyústila v uznání 
viny, anebo v odsouzení konkrétním způsobem, neboť se nevyžaduje striktně 
nepodmíněný trest odnětí svobody. Pokud však není uložen, musí rozhodující soud 
řádně odůvodnit, proč považuje za vhodnější uložit jiný trest. Současně takový 
trest nesmí být zjevně nepřiměřený, aby tak současně porušoval samotné jádro 
práv garantovaných čl. 3 a čl. 8 Úmluvy. Uložený trest nesmí být příliš mírný, 
budící zdání beztrestnosti spáchaného jednání, naopak by měl plnit funkci 
účinné a odrazující sankce. České soudy však nesmí dovolit, aby závažné zásahy 
do fyzické a mentální integrity zůstaly nepotrestány (srov. rozsudek ESLP ze 
dne 13. 2. 2024, X. proti Řecku, č. 38588/21), anebo aby byly potrestány 
nepřiměřeně mírnými tresty (srov. též rozsudek Vučković proti Chorvatsku, bod 
52.). Rovněž se musejí zabývat tím, zda a do jaké míry při vyvozování svých 
závěrů podrobily věc pečlivému přezkumu požadovanému čl. 3 Úmluvy, aby nebyl 
ohrožen odstrašující účinek soudního systému a jeho význam při předcházení 
porušování zákazu „špatného zacházení“ (srov. rozsudek M. G. proti Litvě, bod 
97. a též rozsudek ze dne 3. 11. 2015, Myumyun proti Bulharsku, č. 67258/13, 
body 66.–67.; rozsudek ze dne 14. 1. 2021, Sabalić proti Chorvatsku, č. 
50231/13, bod 97.; a rozsudek ze dne 8. 11. 2022, Vardanyan a Khalafyan proti 
Arménii, č. 2265/12, bod 83.). V případě podezření na sexuální zneužívání dětí 
pozitivní závazky plynoucí z čl. 3 Úmluvy smluvním státům ukládají, aby v 
kontextu vnitrostátního řízení byl předním hlediskem při rozhodování nejlepší 
zájem dítěte, a dále, aby byla náležitě zohledněna jeho zvláštní zranitelnost a 
odpovídající potřeby. V této souvislosti ESLP konstatuje, že v případech 
sexuálního zneužívání dětí musí být pozitivní závazky plynoucí z čl. 3 Úmluvy 
interpretovány ve světle povinností vyplývajících z dalších mezinárodních 
instrumentů, jmenovitě z Úmluvy Rady Evropy o ochraně dětí proti sexuálnímu 
vykořisťování a pohlavnímu zneužívání (Lanzarotská úmluva, vyhlášená pod č. 
59/2016 Sb. m. s.).

66.	Nejvyšší soud z uvedených podkladů a podnětů zdůrazňuje, že 
přezkoumávaný rozsudek odvolacího soudu v posuzované věci nemohl obstát i ve 
smyslu názorů a východisek prezentovaných v těchto rozhodnutích ESLP, neboť i 
podle tam vymezených kritérií je patrné, že se odvolací soud jednostranně 
zabýval okolnostmi ve prospěch obviněného, nepřiměřeně favorizoval jeho osobní 
a rodinné poměry, aniž by zohlednil zásadní dopady spáchaného trestného činu do 
života poškozené a intenzitu a dlouhodobost zásahu do její integrity, které v 
podstatě vůbec nezjišťoval. V návaznosti na to nezohlednil ani požadavek na 
odstrašující účinek potrestání závažného jednání, jehož se obviněný dopustil, 
které naopak do značné míry bagatelizoval nemístným poukazem na údajnou 
spoluodpovědnost poškozené za jeho spáchání. Zcela jistě tak nedostál 
povinnosti pečlivého přezkoumání výroku o trestu z hlediska práv poškozené a 
nevyhodnotil ani změnu stanoviska obviněného k úhradě přisouzené náhrady 
nemajetkové újmy způsobené poškozené. Jediná okolnost, kterou by bylo možno 
považovat za vyvažující zjevnou mírnost uloženého trestu, je tak současné 
uložení dohledu obviněnému podle § 84 tr. zákoníku ve spojení s uložením 
povinnosti obviněnému k náhradě nemajetkové újmy. Takové zpřísňující opatření 
nicméně nebylo možné považovat za dostačující z hlediska pozitivního závazku 
ochrany práv oběti vyplývajících z čl. 3 a 8 Úmluvy, a je proto možné hovořit o 
situaci, kdy došlo ke shovívavosti při trestání sexuálního násilí páchaného na 
dítěti, neboť soudy připustily, aby při nedostatečně objasněných a zhodnocených 
okolnostech věci došlo k potrestání pachatele nepřiměřeně mírným trestem 
nespojeným s přímým odnětím svobody (srov. rozsudek Vučković proti Chorvatsku, 
bod 52.). 

67.	Ze shora uvedeného plyne, že úkolem Nejvyššího soudu je v každé 
konkrétní věci, jíž projednává, a to s ohledem na individuálně vyjádřené 
nedostatky a s ohledem na okolnosti existující v takové trestní věci, 
posuzovat, zda jsou splněna zákonná hlediska a zda byla dodržena všechna obecná 
pravidla stanovená pro výměru a ukládání trestu konkrétnímu pachateli. Tak je 
tomu i v posuzované věci, kde úkolem soudu je zhodnotit konkrétní význam 
poškozeného nebo ohroženého zájmu pro společnost. Nejvyšší soud se řídí tím, že 
čím významnější je konkrétní chráněný zájem, tím škodlivější a závažnější jsou 
útoky vedené proti němu. Ohrožení a poškození dalších zájmů vedle těch, jež 
jsou objektem daného trestného činu, je hodnoceno jako přitěžující okolnost. Je 
nutné brát ohled i na způsob provedení činu a jeho následky, protože chování 
obviněného vůči poškozené se zřetelem na intenzitu jím vyžadovaných souloží pro 
ni bylo až trýznivé. Nelze však přehlížet ani chování obviněného po dokončení 
trestného činu, protože se o poškozenou nezajímal a neměl ani snahu jí 
kompenzovat, byť částečně, vzniklou nemajetkovou újmu. 

68.	Jak již bylo výše uvedeno, odvolací soud tato kritéria nebral do 
úvahy, a proto obviněnému vyměřil nepřijatelně mírný trest. Jak plyne z 
odůvodnění jeho rozhodnutí, dostatečně objektivně nezvažoval všechna učiněná 
zjištění, která zvažovat mohl, a nadto přihlížel ke skutečnostem, které nebyly 
zjištěny provedeným dokazováním, případně nereagoval na indicie, které 
obsahoval spisový materiál k okolnostem významným pro ukládání trestu. 
Nepochybné je, že při úvahách o způsobu výkonu trestu přecenil zejména obhajobu 
obviněného, a současně objektivně neposuzoval osobu poškozené, trauma, které jí 
trestným jednáním způsobil i další následky, které jí mohly vzniknout, a které 
nebyly s ohledem na časový odstup dostatečně pečlivě uváženy. Naproti tomu 
zcela nepřiměřeně přenášel část viny na poškozenou, když dospěl k důkazy 
nepodloženému závěru, že iniciovala sexuální kontakt, což hodnotil ve prospěch 
obviněného.

69.	Ke způsobenému následku Nejvyšší soud podotýká, že odvolací soud 
konstatoval pozitivní prognózu ve vztahu k psychickému stavu poškozené, ale už 
se nezabýval tím, zda v mezidobí od zpracování znaleckého posudku z oboru 
zdravotnictví, odvětví psychiatrie a klinická psychologie, k čemuž došlo dne 
11. 2. 2023 (č. l. 190 spisu), nedošlo ke zhoršení její situace. Omezil se mimo 
výše uvedenou nesprávnou argumentaci na závěry plynoucí ze znaleckého posudku, 
které byly ohledně způsobeného následku, resp. vývoje duševní poruchy 
poškozené, značně nejednoznačné a nejisté, přičemž existovaly indicie k tomu, 
že se duševní zdraví poškozené mohlo zhoršit. V obsahu spisového materiálu jsou 
informace o tom, že se poškozená měla nacházet v psychiatrické léčebně (srov. 
tvrzení obviněného, č. l. 295v spisu), což zjevně odporuje závěru odvolacího 
soudu, který přijal v bodě 16. rozsudku, že poškozená nikdy nevyhledala pomoc 
odborníka. Aktuální zjištění o jejím zdravotním stavu však zcela absentují, a 
proto se jeví závěr o pozitivní prognóze přinejmenším jako předčasný, resp. 
zjevně neaktuální a nevyhovující požadavkům podle § 39 odst. 2 tr. zákoníku. 
Pokud se odvolací soud snažil aktuální informace o psychickém stavu poškozené 
dotvořit úvahou, kterou uvedl v bodě 26. rozsudku, tedy že závěr o pozitivní 
prognóze znalců je potvrzován i tím, že poškozená ve vyjádření k odvolání, 
které zřejmě považoval za jediný a nejrelevantnější zdroj informací o stavu 
poškozené, nic o svých psychických problémech neuvádí, tak takový závěr 
považuje Nejvyšší soud za zcela zjevnou spekulaci, která nemá žádnou oporu v 
provedených důkazech. Lépe řečeno, která ani oporu v provedených důkazech mít 
nemohla, neboť odvolací soud stran následků, jež poškozené vznikly, žádné 
dokazování neprovedl. 

70.	Mimo jiné lze s ohledem na velice omezené dokazování, které soudy ve 
věci k následkům na zdraví poškozené provedly, k této okolnosti podotknout také 
to, že poškozená v průběhu doby, kdy se obviněný svého jednání dopouštěl, 
otěhotněla a podrobila se interrupci. Soud druhého stupně však tuto okolnost 
pominul, resp. žádným způsobem neověřoval, a to přesto, že se o ní zmiňuje v 
bodě 11. rozsudku, když shrnuje závěry plynoucí z výpovědi poškozené, která za 
otce dítěte označila obviněného. Samotná skutečnost, že poškozená otěhotněla a 
podstoupila ve věku nedovršených sedmnácti let interrupci, znamená zásadní 
zásah do její fyzické i duševní integrity. Okolnosti tohoto zákroku však 
zůstaly ze strany soudů nižších stupňů neobjasněny.

71.	Odvolací soud při hodnocení následků spáchaného trestného činu 
nebral do úvahy také to, že obviněný nejenže pohrůžku sdílení pornografického 
multimediálního obsahu, na němž figurovala poškozená, vyslovil, ale dokonce 
takový závadový obsah zcela zlovolně zpřístupnil i tehdejší partnerce 
poškozené, svědkyni BBBBB, což mohlo mít rovněž závažné následky zejména z 
hlediska osobních poměrů poškozené. Uvedenou skutečnost, která se podává z 
obsahu spisového materiálu, konkrétně z výpovědi poškozené pořízené dne 27. 7. 
2022 (č. l. 37 verte spisu), však bylo rovněž nutné ověřit dalším dokazováním, 
což se nestalo. 

72.	 Co se týká dalších pochybení při hodnocení povahy a závažnosti 
trestných činů, jichž se obviněný dopustil, je možné uvést, že odvolací soud 
jednoznačně podcenil celkovou délku doby trestného jednání a jeho intenzitu. 
Nejvyšší soud neshledal, že by soud druhého stupně reflektoval četnost 
sexuálních útoků obviněného proti poškozené anebo například to, že obviněný 
zjevně prvotní pohrůžkou vynucené pohlavní styky posléze považoval za zcela 
obvyklý způsob uspokojení svých sexuálních potřeb, což ostatně koresponduje se 
zjištěným egocentrickým zaměřením jeho osobnosti. Rovněž doba, po kterou se 
obviněný předmětných činů dopouštěl, svědčí o jejich závažnosti, obzvláště ve 
vztahu k osobě poškozené. Za významné a k tíži obviněného bylo třeba hodnotit, 
že byl partnerem matky poškozené, tedy osobou, ke které měla poškozená důvěru, 
a jíž do jisté míry zajišťoval rodinné zázemí, čehož zneužil, neboť mu to 
umožňovalo poměrně snadný způsob, jak se k poškozené dostat. Stejně tak nebylo 
možné pomíjet, že obviněný se dvou trestných činů ze tří, jimiž byl uznán 
vinným, dopustil v jejich kvalifikované podobě, a trestní sazba u 
nejpřísnějšího z nich podle § 185 odst. 2 tr. zákoníku činí dva až deset roků, 
a tedy bylo třeba zachovat proporcionalitu všech zjištěných skutečností, které 
bylo třeba brát do úvahy současně, nikoli samostatně tak, aby to co nejlépe 
vyhovovalo způsobu, jakým odvolací soud ve věci rozhodl. Za těchto okolností 
nebylo možné přeceňovat ani to, že uznal vinu ve smyslu § 206c odst. 1 tr. ř., 
neboť takový postup a postoj obviněného nemůže sám o sobě vést k závěru, že 
nelze uložit trest nespojený s odnětím svobody. 

73.	Ze všech těchto důvodů Nejvyšší soud shledal, že odvolací soud 
nedodržel podmínky stanovené v ustanovení § 39 odst. 1, 2, 3 tr. zákoníku a § 
81 odst. 1 tr. zákoníku, podle něhož soud může podmíněně odložit výkon trestu 
odnětí svobody nepřevyšujícího tři léta, jestliže vzhledem k osobě a poměrům 
pachatele, zejména s přihlédnutím k jeho dosavadnímu životu a prostředí, ve 
kterém žije a pracuje, a k okolnostem případu, má důvodně za to, že k působení 
na pachatele, aby vedl řádný život, není třeba jeho výkonu. Ze shora uvedeného 
je zřejmé, že tyto podmínky ve věci splněny nebyly.

74.	Pokud soud shledával nutným obviněnému neukládat trest spojený s 
přímým výkonem trestu odnětí svobody s ohledem na to, že se stará o nezletilé 
děti, a tedy s přihlédnutím k nejlepšímu zájmu dítěte, ani pro takový závěr 
neměl odvolací soud potřebný důkazní podklad a vyšel jen z obhajoby obviněného, 
kterou neprověřil. Přesto je vhodné zmínit, že nejlepší zájmy dítěte jsou 
předmětem mezinárodní i vnitrostátní právní úpravy (např. Úmluvy o právech 
dítěte, Listiny základních práv EU, Listiny základních práv a svobod a dalších) 
a mnohokrát se již staly předmětem rozhodovací činnosti soudů. Ústavní soud ve 
svém nálezu ze dne 7. 8. 2017, sp. zn. II. ÚS 2027/17, mimo jiné, vychází z 
toho, že v rámci kritérií pro ukládání trestu podle § 39 odst. 1 tr. zákoníku, 
mezi nimiž je i hodnocení rodinných poměrů pachatele, musí být nejlepší zájem 
dítěte zohledněn (srov. též nález Ústavního soudu ze dne 14. 4. 2020, sp. zn. 
IV. ÚS 950/19). Nutno zdůraznit, že je povinností soudu brát nejlepší zájem 
dítěte do úvahy a dále s ohledem na něj volit druh a výměru trestu osobě, na 
níž jsou takové děti přímo závislé. Neznamená to však, že by konkurující 
veřejný zájem na přiměřeném potrestání pachatele nemohl v konkrétním případě 
převážit. Nejlepší zájem dítěte jako faktor pro neuložení nepodmíněného trestu 
odnětí svobody jeho rodiči (či jiné pečující osobě) zesilují a zeslabují 
zejména tato kritéria: míra péče obviněného o dítě (zejména jde-li o výlučnou 
pečující osobu, či nikoliv); míra faktické závislosti dítěte na obviněném (s 
ohledem na věk, zvláštní potřeby dítěte atd.); hloubka emočního vztahu dítěte k 
obviněnému; míra, v jaké byl čin spáchán vůči dítěti; míra ohrožení řádného 
vývoje dítěte v případě, že rodič zůstane na svobodě atd.; Všechna tato 
kritéria je třeba následně vážit proti dalším konkurujícím zájmům, jako je 
závažnost činu a jeho následky. Ačkoliv je trest odnětí svobody prostředkem 
ultima ratio v systému trestů, je-li jeho uložení nevyhnutelné, veřejný zájem 
na ochraně společnosti je v takovém případě značný a zpravidla může převážit 
nad nejlepším zájmem dítěte, nejsou-li v konkrétním případě specifické 
okolnosti, které by významněji zvyšovaly negativní dopad odsouzení rodiče k 
nepodmíněnému trestu odnětí svobody na dítě v porovnání s jinými případy? 

75.	Právě s ohledem na shora vymezená hlediska bylo nutné postupovat i v 
nyní přezkoumávané věci, což však odvolací soud neučinil, neboť de facto jediným kritériem, které posuzoval, bylo to, že obviněný musí pečovat o tři 
nezletilé děti, které s ním žijí ve společné domácnosti (srov. bod 21. rozsudku 
odvolacího soudu), aniž by tyto skutečnost zkoumal s ohledem na podmínky výše 
vyjádřené. Posuzovaný závěr nelze označit za komplexní zhodnocení rodinných 
poměrů obviněného, a to z následujících důvodů. Prvním kritériem, které Ústavní 
soud vymezil, je, že soudy musí posuzovat zejména míru péče obviněného o dítě. 
Ze samotné výpovědi obviněného vyplývá, že ve společné domácnosti s nimi žily 
děti matky poškozené ve věku 15 a 11 let, jejichž otcem nebyl, a jedno společné 
dítě ve věku 2 a půl roku. Před soudem rovněž tvrdil, že má dvě vyživovací 
povinnosti. Z těchto důvodů bylo nutné, aby odvolací soud blíže posuzoval, k 
jakým dětem přesně má obviněný vyživovací povinnost, zda ji řádně hradí a v 
jaké výši, stejně jako to, kdo má vyživovací povinnost k dětem matky poškozené, 
neboť tyto děti jistě měly vlastního otce, který mohl na zajištění jejich 
potřeb pravidelně hradit výživné. Uvedené však odvolací soud neověřoval a 
automaticky vyšel z toho, že jsou na finančních prostředcích od obviněného 
závislé tři děti žijící s ním ve společné domácnosti, což lze označit za zcela 
předčasný závěr. Jediným dítětem, ke kterému měl vyživovací povinnost ve 
chvíli, kdy byl odsouzen, a jež s ním pobývalo ve společné domácnosti, byl 
prokazatelně jeho dvou a půl roční syn. Věk společného dítěte bylo rovněž nutné 
brát do úvahy, protože v tomto věku bylo jistě možné zajistit pro syna školku, 
aby se jeho matka mohla stát v případě nutnosti výdělečnou osobu, což by její 
finanční závislost na obviněném poměrně snížilo. Tento názor je nicméně pouhou 
možností, jíž Nejvyšší soud oponuje závěru odvolacího soudu o absolutní 
závislosti rodiny obviněného na jím zajištěných příjmech. Míra faktické 
závislosti dětí na obviněném ani hloubka jejich citového pouta neposuzovány 
nebyly. Odvolací soud dostatečně nehodnotil ani míru, v jaké byl čin spáchán 
vůči dítěti, a míru ohrožení řádného vývoje dítěte v případě, že zůstane na 
svobodě. Přičemž je možné pouze krátce zmínit, že se obviněný nedopustil 
trestného činu vůči dětem, které s ním po jeho odsouzení setrvávaly ve společné 
domácnosti, nýbrž vůči jejich sestře, která s nimi po celý jejich život 
bydlela. Uvedená skutečnost tudíž není s ohledem na tato kritéria naprosto 
bezvýznamná, protože bylo nutné hodnotit, že obviněný již jednou jako otec 
rodiny zklamal a dopustil se protiprávního jednání vůči dítěti, které s ním 
pobývalo ve společné domácnosti, což jistě na zbylé děti mohlo mít 
nezanedbatelný dopad z hlediska jejich budoucího vývoje, případně jejich vztahu 
k obviněnému a jejich důvěry vůči němu. Uvedené otázky rovněž nebyly zkoumány, 
a proto se k nim nemůže blíže vyjádřit ani Nejvyšší soud. I přesto bylo možné 
učinit závěr, že odvolací soud přihlédl k nejlepšímu zájmu dětí žijících ve 
společné domácnosti s obviněným a shledal, že převyšuje nad zájmem státu na 
razantním potrestání pachatele trestem spojeným s přímým odnětím svobody, aniž 
by řádně zhodnotil shora naznačená kritéria a následně je porovnal s povahou a 
závažností činů, jichž se dopustil, případně s následky, které tyto činy 
představovaly pro poškozenou. 

76.	Se shora nastíněnou argumentací souvisí též ne zcela objektivní 
posouzení dalších otázek podstatných pro závěr o osobních poměrech obviněného, 
neboť nelze plně doložit, že obviněný projevil lítost nad svým jednáním, jež by 
byla projevem sebereflexe. V dokazování dostatečné podklady pro takový závěr 
podle názoru Nejvyššího soudu chybí, a nadto odvolací soud tento závěr opřel o 
zjevně předčasné zjištění, že ve vztahu k obviněnému nebyly od spáchání činu 
zjištěny žádné negativní poznatky. Takové poznatky však ani být zjištěny 
nemohly a navíc Nejvyšší soud může nad rámec své činnosti pouze upozornit 
například na skutečnost podávající se z procesně použitelné výpovědi poškozené 
ze dne 27. 7. 2023 (č. l. 36 spisu), v níž uvedla, že obviněný ji poté, co vše 
nahlásila policii, několikrát kontaktoval a činil na ni psychický nátlak, 
tvrdil jí, že jí nikdo nebude věřit a že si má dávat pozor a vyhrožoval jí, že 
má fotky, které předá policii. Stejně tak bylo možné negativně hodnotit přístup 
obviněného k jeho povinnosti nahradit poškozené nemajetkovou újmu, k čemuž 
zcela aktuálně při veřejném zasedání uvedl, že tuto povinnost vůbec neřešil (č. 
l. 331v spisu). 

77.	S ohledem na nastíněné majetkové poměry obviněného bylo významným 
též to, že odvolací soud dospěl k závěru o majetkové závislosti na obviněném ze 
strany jeho rodiny z toho důvodu, že museli koupit auto, aby mohli přepravovat 
syna, který si zlomil klíční kost, do nemocnice a zajišťovat mu řádnou 
lékařskou péči, příp. další potřeby, protože žili na vesnici. Na koupi auta pak 
měli použít většinu úspor. Tuto skutečnost však nelze podle Nejvyššího soudu 
přeceňovat, neboť koupě automobilu není žádnou mimořádnou okolností. Je možné 
rovněž poukázat na skutečnost, že vesnice poblíž větších měst bývají dobře 
obslouženy veřejnou dopravou, díky které mohla rodina realizovat většinu 
běžných cest, např. na nákupy, do zaměstnání či školy, ale i na kontroly v 
nemocnici. Poranění syna pak nebylo zraněním, kvůli kterému by byl naprosto 
odkázán na přepravu automobilem, přičemž k jakýmkoli akutním zdravotním 
komplikacím mohla být vždy přivolána rychlá záchranná služba, která by jej 
převezla do nejbližší nemocnice. Zlomenina klíční kosti navíc osobě 
neznemožňuje pohyb do takové míry, aby byla zcela odkázána na péči jiné osoby 
anebo aby nebyl možný její převoz autobusem či vlakem, i když je možné uznat, 
že v případě dětí je nutná intervence dospělé osoby, kterou však mohla zcela 
zajišťovat i matka nezletilého. Bližší okolnosti ohledně této otázky však 
nebyly objasněny, a proto jsou shora uvedené názory Nejvyššího soudu spíše 
úvahami, jež bylo nutné při hodnocení majetkových poměrů obviněného, resp. 
závislosti jeho rodiny na něm, brát v potaz. V neposlední řadě se odvolací soud 
věnoval okolnosti nového bydlení pro rodinu obviněného, v jejímž hodnocení 
Nejvyšší soud pochybení neshledal.

78.	Naproti tomu shledal Nejvyšší soud pochybení v tom, že za situace, 
kdy nedošlo k řádnému objasnění všech okolností relevantních pro výrok o 
trestu, nemohlo logicky dojít ani k tomu, aby odvolací soud zvážil všechny 
proti sobě stojící polehčující a přitěžující okolnosti podle § 41 a § 42 tr. 
zákoníku, čímž se dopustil porušení ustanovení § 39 odst. 3 tr. zákoníku. Z 
obsahu rozsudku odvolacího soudu je možné připomenout, že v bodě 20. shledal, 
že obviněný spáchal vícero trestných činů a trestný čin znásilnění páchal po 
dobu dvou a půl roku a naproti tomu se plně doznal a prohlásil vinu, což je 
jediný závěr, který k polehčujícím a přitěžujícím okolnostem učinil, vyjma 
toho, že obviněný nevedl řádný život. Odvolací soud další okolnosti vymezené v 
citovaných ustanoveních neposuzoval, přičemž se nabízelo minimálně zvážení 
okolností uvedených v § 42 písm. d), k) tr. zákoníku. Relevanci těchto 
okolností odvolací soud upozadil, a to zejména kvůli tomu, že dospěl ke zcela 
nejednoznačným a předčasným závěrům o tom, že sexuální kontakt iniciovala 
poškozená, a proto dostatečně nehodnotil okolnost, že obviněný si podstatnou 
část pohlavních styků vynucoval (srov. závěry odvolacího soudu v bodě 25. 
rozsudku), a to tím, že poškozenou v jejím postavení vydíral zveřejněním 
fotografií a videozáznamů, které si pořídil, což lze do jisté míry chápat jako 
jistou formu zneužití závislosti podle § 42 písm. d) citovaného ustanovení, jež 
byla vyvolána aktivním jednáním obviněného, což celou situaci ještě zhoršuje. 
Stejně tak náležitě nehodnotil poškozené způsobený následek, k čemuž se už 
Nejvyšší soud vyjadřoval výše, přičemž způsobení následku nebylo znakem žádné 
skutkové podstaty trestného činu, pro jehož spáchání byl obviněný uznán vinným, 
a tudíž bylo možné tuto okolnost, pokud by byla řádně objasněna, hodnotit jako 
přitěžující ve smyslu písm. k) citovaného ustanovení. Tyto vady nicméně 
zůstávají výtkami pouze v obecné rovině, protože nedošlo k řádnému objasnění 
všech okolností významných pro uložení trestu, z nichž by mohla být existence 
těchto okolností dovozována. 

79.	Nejvyšší soud s ohledem na shora uvedené shledal, že v důsledku 
dílem jednostranného, dílem zcela nedostatečného postupu odvolacího soudu došlo 
ke zcela nesprávné aplikaci kritérií pro určení druhu a výměry trestu podle § 
39 odst. 1, 2, 3 tr. zákoníku a s tím souvisejícímu uložení podmíněně 
odloženého trestu odnětí svobody podle § 81 odst. 1 tr. zákoníku, což bylo za 
daných okolností případu zcela předčasné a neuvážené rozhodnutí, neboť pro něj 
nebyly splněny zákonem stanovené podmínky, které spočívají zejména v náležitém 
hodnocení osoby a poměrů pachatele, zejména s přihlédnutím k jeho dosavadnímu 
životu a prostředí, ve kterém žije a pracuje, a k okolnostem případu. 

V. 

80.	Závěrem lze shrnout, že napadeným rozsudkem odvolacího soudu došlo v 
mnoha zásadních směrech k podstatnému porušení zákona ve prospěch obviněného, 
jak je uvedeno shora, nicméně Nejvyšší soud při neveřejném zasedání podle § 274 
odst. 3 písm. c) tr. ř. nebyl oprávněn vytýkané nedostatky napravit, resp. toto 
rozhodnutí zrušit, protože mu trestní řád v těchto situacích umožňuje 
rozhodnout pouze tzv. akademickým výrokem podle § 268 odst. 2 tr. ř., tedy tak, 
že se vyslovuje, že rozsudkem Krajského soudu v Brně ze dne 11. 1. 2024, sp. 
zn. 9 To 366/2023, byl porušen zákon ve prospěch obviněného P. V. v 
ustanoveních § 2 odst. 5, 6 tr. ř., § 258 odst. 1 písm. b) tr. ř., § 259 odst. 
3 písm. a), b) tr. ř., § 263 odst. 7 tr. ř., § 39 odst. 1, 2, 3 tr. zákoníku a 
v § 81 odst. 1 tr. zákoníku. 

81.	Jen na samý závěr lze uvést, že i tento formální závěr o porušeních 
zákona bez faktické možnosti je napravit, může mít pozitivní význam pro další 
možnost poškozené domáhat se jiných zadostiučinění, a to jinými než 
trestněprávními prostředky.
 
P o u č e n í : Proti tomuto rozhodnutí není opravný prostředek přípustný. 


V Brně dne 10. 7. 2024

	                                       JUDr. Milada Šámalová   
						  	                   
předsedkyně senátu


