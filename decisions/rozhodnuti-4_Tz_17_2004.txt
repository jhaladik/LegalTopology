Soud: Nejvyšší soud

Spisová značka: 4 Tz 17/2004

Datum rozhodnutí: 23.03.2004

Typ rozhodnutí: Rozsudek




4 Tz 17/2004

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  23. 
března 2004 v senátě složeném z předsedy senátu JUDr. Františka Hrabce a 
soudců   JUDr. Danuše Novotné a JUDr. Jiřího Pácala stížnost pro porušení 
zákona podanou ministrem spravedlnosti ve prospěch obviněného L. K., proti 
usnesení býv. Vyššího vojenského soudu v Olomouci ze dne 19. 6. 1992, sp. zn. 1 
Rtvo 9/92, vydaného ve věci býv. Vojenského obvodového soudu v Brně sp. zn. 4 
Rtv 12/92 a rozhodl podle § 268  odst. 2, § 269 odst. 2  a  § 270 odst. 1 tr. 
ř.  t a k t o :

	

Usnesením bývalého Vyššího vojenského soudu v Olomouci ze dne 19. 6. 1992, sp. 
zn. 1 Rtvo 9/92,  b y l   p o r u š e n    z á k o n   v ustanoveních § 147 
odst. 1, § 148 odst. 1 písm. c) tr. ř. a v řízení, které mu předcházelo, též v 
ustanovení  § 1 odst. 1, 2 zák. č. 119/1990 Sb., o soudní rehabilitaci, ve 
znění zák. č. 47/1991 Sb., a v ustanovení § 2 odst. 5, 6 tr. ř.  ve znění 
účinném do 31. 12. 1993 v neprospěch obviněného L. K. 

Napadené usnesení i předcházející usnesení bývalého Vojenského obvodového soudu 
v Brně ze dne 26. 5. 1992, sp. zn. 4 Rtv 12/92,  s e   z r u š u j í .

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu.

	

Městskému soudu v Brně   s e   p ř i k a z u j e, aby věc v potřebném rozsahu 
znovu projednal a rozhodl.     

O d ů v o d n ě n í :

Obviněný  L. K.  byl rozsudkem býv. Vojenského obvodového soudu v Brně ze dne 
13. 1. 1982, sp. zn. 4 T 385/81, uznán vinným trestným činem nenastoupení 
služby  v ozbrojených silách  podle § 269 odst. 1 tr. zák., kterého se dopustil 
tím, že ačkoliv byl povolávacím rozkazem řady G č. 034425 vydaným  Okresní 
vojenskou správou Kroměříž  povolán k výkonu vojenské základní služby k v. ú. 
4341 Chomutov, s nástupem 2. 10. 1981      a tento povolávací rozkaz řádně 
převzal 18. 9. 1981, vojenskou službu nenastoupil  úmyslně s tím, že mu to 
nedovoluje  svědomí. Za to byl obviněný  odsouzen k nepodmíněnému trestu odnětí 
svobody v trvání dvou let. Proti tomuto rozhodnutí si  obviněný i jeho manželka 
podali odvolání, které bylo usnesením býv. Vyššího vojenského soudu v Táboře ze 
dne 11. 2. 1982, sp. zn. 1 To 31/82,  zamítnuto jako nedůvodné.          

V rehabilitačním řízení zahájeném na návrh obviněného pak bylo v této věci 
rozhodnuto usnesením býv. Vojenského obvodového soudu v Brně ze dne 26. 5. 
1992, sp. zn.   4 Rtv 12/92, kterým  byl zrušen rozsudek býv. Vojenského 
obvodového soudu v Brně ze dne 13. 1. 1982, sp. zn. 4 T 385/81, ve výroku o 
trestu. Proti tomuto usnesení si podal obviněný stížnost, která byla  usnesením 
býv. Vyššího vojenského soudu v Olomouci ze dne 19. 6. 1992, sp. zn. 1 Rtvo 
9/92, zamítnuta.  Ve věci  dále rozhodoval  býv. Vojenský  obvodový soud v 
Brně, který rozsudkem ze dne 3. 8. 1992, sp. zn. 4 Rtv 12/92, při nezměněném 
výroku o vině  z rozsudku býv. Vojenského obvodového soudu v Brně ze dne 13. 1. 
1982, sp. zn. 4 T 385/81, upustil  podle § 24 odst. 1 písm. a) tr. zák. od 
potrestání.    

Podle § 266 odst. 1 tr. ř. podal ministr spravedlnosti k Nejvyššímu soudu České 
republiky stížnost pro porušení zákona ve prospěch obviněného L. K., a to proti 
usnesení býv. Vyššího vojenského soudu v Olomouci ze dne 19. 6. 1992, sp. zn. 1 
Rtvo 9/92. Tímto usnesením byl podle názoru stěžovatele porušen zákon v 
ustanovení § 148 odst. 1   písm. c) tr. ř. a v řízení předcházejícím v 
ustanovení § 2 odst. 6 tr. ř. ve vztahu k ustanovení  § 1 odst. 1, 2 zák. č. 
119/1990 Sb. a ve vztahu k ustanovení § 269 odst. 1 tr. zák. 

V odůvodnění podané stížnosti ministr spravedlnosti poukázal na zákonná 
ustanovení § 148 odst. 1 písm. c) tr. ř.,  § 1 odst. 1, 2 zákona  č. 119/1990 
Sb., o soudní rehabilitaci,  § 269 odst. 1 tr. zák. a § 2 odst. 6 tr. ř. s tím, 
že býv. Vyšší vojenský soud v Olomouci v rámci rehabilitačního řízení podle 
těchto ustanovení nepostupoval. Rehabilitace tak byla zúžena pouze na výrok o 
trestu  a byl ponechán bez náležité pozornosti výrok o vině, i když smyslem 
zákona č. 119/1990 Sb., o soudní rehabilitaci je rehabilitovat právně i morálně 
co nejvíce těch, kteří v období totalitního režimu trpěli a byli pronásledováni.

Z napadeného usnesení a také z dalších navazujících rozhodnutí Vojenského 
obvodového soudu v Brně  vyplývá,  že důvodem odmítnutí vojenské služby v 
branné moci bylo náboženské přesvědčení obviněného, aniž by byla vyhodnocena 
konkrétní situace v době, kdy došlo k trestné činnosti obviněného. Jednalo se o 
situaci,  kdy přes obecně deklarovanou náboženskou svobodu nebyla současně 
zajištěna možnost tuto svobodu v případě konfliktu s danými občanskými 
povinnostmi realizovat. Nebylo přiměřeně vzato v úvahu ani základní právo 
obviněného vyplývající z  čl. 18 Všeobecné deklarace lidských práv a z čl. 15 
odst. 1 Listiny základních práv a svobod, tedy právo na svobodu svědomí, které 
nelze zaměňovat se svobodou víry, ani se svobodou náboženskou, zejména když 
motiv jednání pod imperativem svědomí je v případě odmítání vojenské služby 
nutno považovat za určující. Proto má ministr spravedlnosti zato, že býv. 
Vojenský obvodový soud v Brně a býv. Vyšší vojenský soud v Olomouci ve věci 
obviněného K. vedené pod sp. zn. 4 Rtv 12/92  pochybily,  když v rehabilitačním 
řízení ponechaly výrok o vině obviněného nedotčen. 

V závěru podané stížnosti ministr spravedlnosti s odvoláním na nález Ústavního 
soudu ze dne 26. 3. 2003, sp. zn. Pl. ÚS 42/02, navrhl, aby Nejvyšší soud podle 
§ 268 odst. 2 tr. ř. vyslovil, že napadeným usnesením býv. Vyššího vojenského 
soudu v Olomouci byl porušen zákon v ustanovení § 148 odst. 1 písm. c) tr. ř. a 
v řízení předcházejícím v ustanovení § 2 odst. 6 tr. ř.  ve vztahu k ustanovení 
§ 1 odst. 1, 2 zák. č. 119/1990 Sb., o soudní rehabilitaci  a ve vztahu k 
ustanovení § 269 odst. 1 tr. zák.  Dále navrhl, aby Nejvyšší soud podle § 269 
odst. 2 tr. ř. napadené usnesení zrušil, jakož i všechna další rozhodnutí na ně 
obsahově navazující,  pokud vzhledem ke změně, k níž dojde zrušením, pozbudou 
podkladu a dále aby postupoval podle § 270 odst. 1 tr. ř.     

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci ve znění zákona 
č. 47/1991 Sb.  je účelem tohoto zákona zrušit odsuzující  soudní rozhodnutí za 
činy,  které   v  rozporu s principy demokratické společnosti respektující 
občanská politická práva a svobody zaručené ústavou a vyjádřené v mezinárodních 
dokumentech a mezinárodních právních normách zákon označoval za trestné, 
umožnit rychlé  přezkoumání případů osob takto protiprávně odsouzených  v 
důsledku porušování zákonnosti  na  úseku   trestního  řízení, odstranit  
nepřiměřené tvrdosti  v používání  represe,  zabezpečit  neprávem  odsouzeným 
osobám  společenskou  rehabilitaci  a  přiměřené hmotné odškodnění a umožnit  
ze  zjištěných nezákonností vyvodit důsledky proti osobám, které platné zákony 
vědomě nebo hrubě porušovaly. Podle odst. 2 cit. zák. ustanovení je rovněž 
účelem tohoto zákona rehabilitovat činy, které  směřovaly k uplatnění  práv a 
svobod  občanů zaručených ústavou  a vyhlášených ve  Všeobecné deklaraci 
lidských práv a v navazujících  mezinárodních  paktech o občanských a 
politických právech, jenž byly  československými  trestními  zákony 
prohlášeny   za trestné v rozporu s mezinárodním právem, a mezinárodnímu právu 
odporovalo také jejich  trestní stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné  řízení bylo možno konat ve věcech, v nichž bylo v době od 25. 
února 1948 do  1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny,  trestné činy,  přečiny nebo přestupky 
neuvedené  v § 2, spáchané po 5. květnu 1945, mimo jiné též pro trestný čin  
nenastoupení  služby v ozbrojených silách podle § 269 odst. 1 tr. zák. Býv. 
Vojenský obvodový soud v Brně, který v této věci přezkumné řízení podle 
rehabilitačního zákona na základě žádosti obviněného K. prováděl, ani Vyšší 
vojenský soud v Olomouci jako soud stížnostní se však důsledně cit. účelem 
rehabilitačního zákona neřídily.

	   

Z odůvodnění napadeného usnesení Nejvyšší soud zjistil, že býv. Vyšší vojenský 
soud v Olomouci v rehabilitačním řízení přezkoumal na základě stížnosti 
obviněného usnesení býv. Vojenského obvodového soudu v Brně a dospěl k závěru, 
že toto rozhodnutí soudu prvního stupně učiněné v rehabilitačním řízení je 
správné. Taktéž konstatoval, že v původním řízení provedl vojenský soud v 
potřebném rozsahu dokazování a správně zjistil skutkový stav. Vojenskému soudu 
proto nelze nic vytknout, pokud uznal obviněného vinným trestným činem 
nenastoupení  služby v ozbrojených silách podle § 269 odst. 1 tr. zák. Proto se 
býv. vyšší vojenský soud ztotožnil se závěrem býv.Vojenského obvodového soudu v 
Brně, neboť  výrok o vině v původním odsuzujícím rozsudku sp. zn. 4 T 385/81 
nelze označit za vadný ve smyslu § 14 odst. 1 zák. č. 119/1990 Sb. V rámci 
přezkumného řízení o soudní rehabilitaci však soud prvního stupně dospěl k 
závěru, že při ukládání trestu bylo postupováno nepřiměřeně přísně, když byl 
obviněnému uložen nepodmíněný trest odnětí svobody v trvání dvou let. Ze 
spisového materiálu je totiž  jednoznačně zřejmé, že obviněný žil řádným 
životem. Soud byl proto toho názoru, že jsou zde důvody pro zrušení výroku o 
trestu ve smyslu § 14 odst. 1 písm. f)  zák. č. 119/1990 Sb., neboť trest 
odnětí svobody v trvání dvou let nepodmíněně je trestem, který je ve zřejmém 
nepoměru ke stupni nebezpečnosti činu pro společnost. I s tímto názorem se 
stížnostní soud ztotožnil.    

Zde je na místě připomenout závěry nálezu Ústavního soudu ČR ze dne 26. 3. 
2003, sp. zn. Pl. ÚS 42/02 a navazujícího rozsudku Nejvyššího soudu ČR ze dne 
22. 5. 2003, sp. zn. 15 Tz 67/2003, v jiné obdobné trestní věci, že pokud 
obviněný odmítl konat vojenskou službu z důvodu svého náboženského přesvědčení, 
a toto jeho jednání bylo reálně projeveným osobním rozhodnutím diktovaným 
svědomím, na kterém se maximy plynoucí z víry či náboženského přesvědčení 
toliko podílely, pak svým jednáním pouze uplatňoval i tehdejší Ústavou 9. 
května č. 150/1948 Sb. zaručené právo na svobodu svědomí a náboženského 
přesvědčení. Ačkoli totiž cit. ústava  deklarovala v § 15 odst. 1 svobodu 
svědomí, zároveň ji nepřípustně omezila již v odstavci 2 citovaného ustanovení, 
podle něhož mj. víra nebo přesvědčení nemůže být nikomu na újmu, nemůže však 
být důvodem k tomu, aby někdo odpíral plnit občanskou povinnost uloženou mu 
zákonem. Deklarovanou svobodu svědomí pak tato ústava negovala i v § 34 odst. 2 
tak, když stanovila každému občanu povinnost mj. konat vojenskou službu. Navíc 
v době, kdy se obviněný měl dopustit protiprávního jednání, tehdejší právní řád 
neumožňoval alternativu k výkonu základní vojenské služby pro případy, kdyby 
její výkon vedl k popření náboženského přesvědčení jednotlivce. Vzhledem k 
uvedenému a s odkazem na výše citované výkladové teze vztahující se k 
naplňování svobody svědomí jednotlivce i z pohledu dnes platných norem, 
především čl. 15 odst. 1 Listiny základních práv a svobod, nelze považovat 
jednání obviněného spočívající v odmítnutí konání vojenské služby v roce 1953 
za trestný čin. 

V této souvislosti považoval Nejvyšší soud za vhodné podotknout, že v době, kdy 
se obviněný L. K. dopustil posuzovaného jednání spočívajícího v nenastoupení 
služby v ozbrojených silách, tehdejší Ústava Československé socialistické 
republiky č. 100/1960 Sb., svobodu svědomí vůbec nezmiňovala a v čl. 32 
upravovala pouze svobodu náboženského vyznání, o které zároveň stanovila, že 
tato nemůže být důvodem k tomu, aby někdo odpíral plnit občanskou povinnost, 
která je mu uložena zákonem. Podle názoru Ústavního soudu se však maximy 
plynoucí z náboženské víry podílí na svobodě svědomí, která se řadí k tzv. 
absolutním přirozeným právům, jež nelze omezit obyčejným zákonem. Proto lze 
dovozovat, že i když nebyla svoboda svědomí v ústavě z roku 1960 explicitně 
uvedena, obviněný K. ji jako své absolutní přirozené právo aplikoval v podobě 
reálně projeveného osobního rozhodnutí diktovaného svědomím, na kterém se 
maximy plynoucí  z náboženského přesvědčení podílely. Za to byl obviněný 
odsouzen v roce 1982 soudem, který přiměřeně svobodu svědomí nerespektoval za 
situace, kdy tehdejší právní řád neumožňoval  alternativu k výkonu vojenské 
služby pro případy, kdyby její výkon vedl k popření náboženského přesvědčení 
jednotlivce. Rehabilitační soudy pak pochybily, když při aplikaci   § 14 
zákona  č. 119/1990 Sb., o soudní rehabilitaci, přehlédly toto absolutní 
přirozené právo obviněného, jež nalezlo vyjádření rovněž v čl. 15 odst. 1 
Listiny základních práv    a svobod,     a považovaly shora popsané jednání 
obviněného za trestné. (Srov. rovněž  i nález Ústavního soudu ze dne 11. 3. 
2003, sp. zn. I. ÚS 671/01). 

Podle názoru Ústavního soudu vyjádřeného v nálezu sp. zn. Pl. ÚS 42/02 je 
tomuto nutné podřídit výklad i sebestarších trestně právních norem, je-li díky 
využitelnému  procesnímu prostředku prováděný soudem dnes s důsledky pro 
posouzení trestního postihu osoby, tedy s důsledky zasahujícími do osobní sféry 
takové osoby, a tento nemůže být proveden bez ohledu na dnes platné 
konstitutivní hodnoty a principy demokratického právního státu tak, jak jsou 
vyjádřeny v ústavním pořádku České republiky. Jen takto omezeně, a tedy 
hodnotově diskontinuálně, lze podle Ústavního soudu chápat kontinuitu se starým 
právem, jehož aplikace (zákonnost) je předmětem soudobého 
řízení.                  

Z konfrontace napadeného rozhodnutí s výše uvedenými závěry Ústavního soudu i 
Nejvyššího soudu je zřejmé, že rehabilitační senát býv. Vyššího vojenského 
soudu v Olomouci porušil zákon v neprospěch obviněného, pokud nenapravil 
pochybení býv. Vojenského obvodového soudu v Brně, který mylně považoval výrok 
o vině trestným činem nenastoupení služby v ozbrojených silách podle § 269 
odst. 1 tr. zák.  za správný. Usnesením býv. Vyššího vojenského  soudu  v 
Olomouci ze dne 19. 6. 1992, sp. zn. 1 Rtvo 9/92, byl  tak  porušen zákon v 
ustanoveních  § 147 odst. 1,  148 odst. 1 písm. c) tr. ř. a v řízení, které mu 
předcházelo, v ustanovení § 1 odst. 1, 2  zák. č. 119/1990 Sb., o soudní 
rehabilitaci ve znění zák. č. 47/1991 Sb.,  a též v ustanovení § 2 odst. 5, 6 
tr. ř., ve znění účinném do 31. 12. 1993, v neprospěch obviněného L. K., což 
Nejvyšší soud postupem podle § 268 odst. 2 tr. ř. vyslovil. Jako důsledek této 
skutečnosti Nejvyšší soud podle § 269 odst. 2 tr. ř. zrušil v celém rozsahu 
nejen napadené usnesení, ale i usnesení býv. Vojenského obvodového soudu v Brně 
ze dne 26. 5. 1992, sp. zn. 4 Rtv 12/92, jakož i všechna další rozhodnutí na 
stížností pro porušení zákona napadené usnesení obsahově navazující, pokud 
vzhledem ke změně, k níž došlo jeho zrušením, pozbyla podkladu. Týká se to mimo 
jiné též následného rozsudku býv. Vojenského obvodového soudu  v Brně ze dne 3. 
8. 1992,  sp. zn. 4 Rtv 12/92.

Návrhu obhájce, aby Nejvyšší soud zrušil též usnesení Městského soudu v Brně ze 
dne 17. 10. 2002 sp. zn. 6 Nt 530/2002 a usnesení Krajského soudu v Brně ze dne 
16. 12. 2002 sp. zn. 8 To 518/2002 jimiž došlo k zamítnutí návrhu obviněného na 
povolení obnovy řízení, nebylo možno vyhovět. Přezkumná povinnost Nejvyššího 
soudu byla v daném případě vymezena rozsahem rehabilitačního řízení podle 
zákona č. 119/1990 Sb., ve znění pozdějších předpisů, když stížností pro 
porušení zákona byla napadena pouze rozhodnutí vydaná v tomto typu řízení. 
Řízení o povolení obnovy je ale samostatným návrhovým řízením, které nikterak 
nenavazuje na přezkoumávané řízení podle zákona o soudní rehabilitaci a 
rozhodnutí v něm vydaná.

Nejvyšší soud pak podle § 270 odst. 1 tr. ř. věc přikázal Městskému soudu v 
Brně, jako soudu podle § 7 odst. 1 zák. č. 119/1990 Sb. příslušnému, aby ji v 
potřebném rozsahu znovu projednal a rozhodl. Konkrétně to znamená znovu 
rozhodnout o návrhu obviněného L. K. na jeho soudní rehabilitaci podle zák. č. 
119/1990 Sb., přičemž rozhodující soud bude podle § 270 odst. 4 tr. ř. vázán 
právním názorem, který v tomto rozsudku vyslovil Nejvyšší soud. 

P o u č e n í :  Proti tomuto rozsudku není opravný prostředek přípustný.  

V Brně dne 23. března  2004

                                                                                
     Předseda senátu:

JUDr. František  H r a b e c   

	

	
