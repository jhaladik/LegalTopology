Právní věta: 
Zvukový nebo obrazový záznam, který se týká člověka nebo jeho projevů osobní povahy a který byl  pořízen soukromou osobou bez vědomí nahrávané osoby, lze použít jako důkaz v občanském soudním  řízení pouze tam, kde má vést k prokázání skutečnosti, kterou není možné prokázat jinak (pomocí  důkazů, které nezasahují do absolutních osobnostních práv dotčené osoby), a kde i další okolnosti  případu vedou k závěru, že nelze upřednostnit právo na ochranu osobnosti dotčené osoby před právem  na spravedlivý proces toho, komu je použití důkazu zvukovým či obrazovým záznamem týkajícím se této  osoby nebo jejích projevů osobní povahy na prospěch. 

Soud: Nejvyšší soud

Spisová značka: 21 Cdo 1267/2018

Datum rozhodnutí: 14.08.2018

Typ rozhodnutí: ROZSUDEK


Heslo: Dokazování, Okamžité zrušení pracovního poměru

Dotčené předpisy: § 81 odst. 2 o. z. ve znění do 29.12.2016, § 86 o. z. ve znění do 29.12.2016, § 88 o. z. ve znění do 29.12.2016, § 90 o. z. ve znění do 29.12.2016, § 55 odst. 1 písm. b) předpisu č. 262/2006Sb. ve znění do 30.06.2016, § 301 písm. d) předpisu č. 262/2006Sb. ve znění do 30.06.2016

Kategorie rozhodnutí: A


Publikováno ve sbírce pod číslem: 83 / 2019



21 Cdo 1267/2018-113




ČESKÁ REPUBLIKA
ROZSUDEK
JMÉNEM REPUBLIKY



Nejvyšší soud České republiky rozhodl v senátě složeném z předsedy senátu JUDr. 
Jiřího Doležílka a soudců JUDr. Pavla Malého a JUDr. Lubomíra Ptáčka, Ph.D., v 
právní věci žalobce M. K., zastoupeného JUDr. Vlastimilem Staňkem, advokátem se 
sídlem v Jablonci nad Nisou, Komenského č. 939/21, proti žalovanému Krajskému 
protikorupčnímu pracovišti o. p. s. se sídlem v Liberci, U Nisy č. 362/6, IČO 
02586894, zastoupenému JUDr. Janem Vavruškou, advokátem se sídlem v Liberci, 
Rumjancevova č. 696/3, o neplatnost výpovědi z pracovního poměru a o neplatnost 
okamžitého zrušení pracovního poměru, vedené u Okresního soudu v Liberci pod 
sp. zn. 29 C 64/2016, o dovolání žalovaného proti rozsudku Krajského soudu v 
Ústí nad Labem – pobočky v Liberci ze dne 27. listopadu 2017 č. j. 83 Co 
121/2017-93, takto:

I.  Rozsudek krajského soudu se mění takto:
Rozsudek Okresního soudu v Liberci ze dne 16. prosince 2016 č. j. 29 C 
64/2016-67 se ve výroku o určení neplatnosti okamžitého zrušení pracovního 
poměru ze dne 18. 1. 2016 mění tak, že žaloba o určení neplatnosti okamžitého 
zrušení pracovního poměru provedeného dopisem žalovaného ze dne 18. 1. 2016 se 
zamítá.
II. Žalobce je povinen zaplatit žalovanému na náhradě nákladů řízení u soudu 
prvního stupně 22 100 Kč, na náhradě nákladů odvolacího řízení 12 900 Kč a na 
náhradě nákladů dovolacího řízení 19 300 Kč, vše do tří dnů od právní moci 
tohoto rozsudku k rukám JUDr. Jana Vavrušky, advokáta se sídlem v Liberci, 
Rumjancevova č. 696/3. 


Odůvodnění:

Dopisem ze dne 2. 11. 2015 žalovaný sdělil žalobci, že s ním rozvazuje pracovní 
poměr založený pracovní smlouvou uzavřenou dne 12. 5. 2014, na základě které 
byl žalobce pověřen analytickou prací na vybraných kauzách, získáváním 
informací z veřejně dostupných zdrojů a jejich zpracováním, pomocnými 
kancelářskými pracemi pro zajištění chodu kanceláře, přípravou projektových 
žádostí a dalšími pracemi dle projektů a potřeb organizace, pro nadbytečnost.

Dopisem ze dne 18. 1. 2016 žalovaný sdělil žalobci, že s ním okamžitě zrušuje 
pracovní poměr v souladu s ustanovením § 55 odst. 1 písm. b) zákona č. 262/2006 
Sb., neboť žalobce dne 29. 12. 2015 navštívil J. K. (jednoho ze zakladatelů 
zaměstnavatele) a následně dne 5. 1. 2016 J. Ř., přičemž účelem těchto jednání 
bylo zajistit si prostřednictvím jejich vlivu namísto ukončeného pracovního 
poměru u žalovaného jiné, rentabilní pracovní místo – konkrétně pozici ředitele 
Komunitního střediska KONTAKT L., kdy tuto funkci nyní vykonává M. D., s tím, 
že pokud mu náhradní pracovní místo nebude zajištěno, podnikne proti 
zaměstnavateli a potažmo jeho ředitelce (D. F.) konkrétní kroky, které 
zaměstnavatele poškodí, a to jednak, že zahájí proti zaměstnavateli soudní 
spor, který bude mít na zaměstnavatele negativní finanční dopad, a jednak, že 
znemožní dotaci pro „KPKP“ od Ministerstva vnitra ve výši cca 800 – 900 tisíc 
Kč, a tím zastaví v podstatě veškeré financování zaměstnavatele. 

Žalobce se žalobou podanou u Okresního soudu v Liberci dne 3. 3. 2016 domáhal, 
aby bylo určeno, že výpověď z pracovního poměru pro nadbytečnost ze dne 2. 11. 
2015 je neplatná a že okamžité zrušení pracovního poměru ze dne 18. 1. 2016 ze 
strany zaměstnavatele je neplatné. Žalobu zdůvodnil zejména tím, že dne 12. 5. 
2014 uzavřel s žalovaným pracovní smlouvu na dobu neurčitou, že sjednaným 
druhem práce byly analytické práce na vybraných kauzách, získávání informací z 
veřejně dostupných zdrojů a jejich zpracování, pomocné kancelářské práce pro 
zajištění chodu kanceláře, příprava projektových prací a další práce podle 
projektů a potřeb organizace, že dne 2. 11. 2015 mu byla doručena výpověď z 
pracovního poměru pro nadbytečnost podle § 52 písm. c) zákona č. 262/2006 Sb., 
součástí které bylo i rozhodnutí ředitele žalovaného o snížení počtu 
zaměstnanců k 1. 2. 2016 ze dne 26. 10. 2015, že žalobce s touto výpovědí 
nesouhlasil a dne 4. 12. 2015 požádal o přidělování práce podle pracovní 
smlouvy i po zamýšleném skončení pracovního poměru ke dni 31. 1. 2016, že ještě 
před podáním výpovědi dne 12. 10. 2015 přijal žalovaný dalšího zaměstnance na 
celý pracovní úvazek (J. B.), který má prakticky shodný úvazek jako žalobce, a 
to na identicky shodnou pracovní náplň, a že rozvázání pracovního poměru 
výpovědí je tak neplatným právním úkonem. Dále uvedl, že dne 18. 1. 2016 mu 
bylo na pracovišti doručeno okamžité zrušení pracovního poměru z důvodu, že 
„zahájí proti zaměstnavateli soudní spor, který bude mít na zaměstnavatele 
negativní finanční dopad, a že znemožní dotaci pro KPKP od Ministerstva vnitra 
ve výši 800 – 900 000 Kč a tím zastaví prakticky veškeré financování 
zaměstnavatele“, že pokud jde o zahájení soudního sporu, je tento důvod 
nekonkrétní a nejasný, neboť je postrádáno vysvětlení, o jaký soudní spor se 
jedná, že jediným důvodem, který mohl mít žalovaný na mysli, je, že žalobce 
uplatní u soudu návrh na přezkoumání důvodnosti výpovědi z pracovního poměru 
podle ustanovení § 72 zákoníku práce, že však využití zákonného práva vyvolat 
spor o neplatnost výpovědního důvodu nelze hodnotit jako důvod pro okamžité 
zrušení pracovního poměru, a že ani druhý důvod pro okamžité zrušení pracovního 
poměru není dán, neboť byl jen řadovým zaměstnancem a jeho možnost znemožnit 
přidělení dotace nebyla prakticky žádná, a to ani prostřednictvím J. K. a J. Ř. 

Žalovaný zejména uvedl, že je neziskovou organizací, jejíž ekonomický provoz 
včetně mzdových nákladů je závislý především na darech a dotacích poskytnutých 
ze strany třetích osob, že téměř celá mzda jeho zaměstnance J. B. je krytá z 
dotace úřadu práce, zatímco mzdové náklady žalobce byly hrazeny z vlastních 
nebo projektových zdrojů, že  J. B. zároveň disponuje ekonomickými znalostmi, 
které žalobci chybí, že skutečný důvod okamžitého zrušení pracovního poměru 
spočíval v tom, že jednání žalobce neslo znaky trestněprávního jednání, přičemž 
žalobce se snažil svým nátlakem na osoby propojené s žalovaným dosáhnout svého 
dosazení na jiné pracovní místo – vyhrožoval těmto osobám (resp. svému 
zaměstnavateli) a snažil se dosáhnout pro sebe tímto nátlakem neodůvodněných 
výhod; porušil tak nejenom zákoník práce a trestní zákoník (na žalobce bylo 
podáno i trestní oznámení), ale i základní zaměření, poslání a cíle žalovaného, 
jehož předmětem činnosti je boj proti korupci. 

Okresní soud v Liberci rozsudkem ze dne 16. 12. 2016 č. j. 29 C 64/2016-67 
určil, že okamžité zrušení pracovního poměru ze dne 18. 1. 2016 dané žalovaným 
žalobci je neplatné, zamítl žalobu o určení, že výpověď z pracovního poměru pro 
nadbytečnost daná žalovaným žalobci dne 2. 11. 2015 je neplatná, a rozhodl, že 
žádný z účastníků nemá právo na náhradu nákladů řízení. Soud prvního stupně 
zamítl návrh žalovaného na provedení důkazu (čtením doslovného přepisu 
nahrávky, popřípadě jejím přehráním v jednací síni), kterým by byl prokázán 
přesný obsah schůzek žalobce s J. K. a J. Ř., neboť to, co jimi mělo být 
prokázáno, není natolik „exkluzivní“, aby byl aprobován přístup žalovaného, 
který „úskočně“ nahrál obsah schůzky a jednání, jež při ní proběhlo, bez vědomí 
toho, kdo o schůzku požádal. Soud prvního stupně má však za to (vycházeje i z 
výpovědi svědků J. K. a J. Ř.), že to, co při těchto schůzkách samo o sobě 
zaznělo, není způsobilým důvodem pro okamžité skončení pracovního poměru, neboť 
je zde důvodná pochybnost, zda by žalobce vůbec ze své pozice mohl ovlivnit 
poskytnutí dotace, a dospěl proto k závěru, že žalovaný neprokázal jednání 
takové intenzity, které by bylo v rozporu s povinností zaměstnance být svému 
zaměstnavateli loajální. Dále dovodil, že žalovaný přijal rozhodnutí vedoucí ke 
snížení počtu zaměstnanců s účinností od 1. 2. 2016 dne 26. 10. 2015, tedy 
dříve, než byla žalobci dána výpověď z pracovního poměru, že v dané chvíli byli 
u žalovaného zaměstnáni dva zaměstnanci, že z hlediska prostředků na výplaty 
zde byl zřejmý rozdíl mezi žalobcem a J. B., neboť žalovaný získal pro 
zaměstnance J. B. příspěvek plně hrazený z Úřadu práce ČR, a že rozhodnutí o 
zefektivnění práce snížením počtu zaměstnanců tak lze považovat za oprávněné.

K odvolání žalovaného Krajský soud v Ústí nad Labem – pobočka v Liberci 
rozsudkem ze dne 27. 11. 2017 č. j. 83 Co 121/2017-93 rozsudek soudu prvního 
stupně ve výrocích o určení neplatnosti okamžitého zrušení pracovního poměru a 
o nákladech řízení potvrdil a rozhodl, že žalovaný je povinen zaplatit žalobci 
na náhradě nákladů odvolacího řízení 7 212 Kč k rukám JUDr. Vlastimila Staňka. 
Souhlasil se závěrem soudu prvního stupně o neprovedení důkazu zvukovými 
záznamy pořízenými bez vědomí žalobce, neboť skutečnosti, o nichž měly být 
zvukové záznamy pořízeny, byly dostatečně prokázány jinak, a to výpověďmi 
svědků – osob, které tyto záznamy pořídily a které byly jednání, jež je žalobci 
vytýkáno v okamžitém zrušení pracovního poměru, přítomny. Dovodil, že vydírání 
žalobce mělo směřovat nikoli vůči jeho zaměstnavateli, ale vůči třetí osobě – 
J. K. (zakladateli žalovaného) a J. Ř., a že proto nemůže být samo o sobě 
důvodem okamžitého zrušení pracovního poměru, že však žalobce hrozil také újmou 
svému zaměstnavateli a taková výhrůžka může být důvodem okamžitého zrušení 
pracovního poměru, musí však jít o výhrůžku konkrétní a natolik silnou a 
intenzivní, že v zaměstnavateli vzbudí důvodnou obavu, že při jejím uskutečnění 
budou jeho zájmy ohroženy či poškozeny. Odvolací soud uvedl, že hrozil-li 
žalobce žalobou o neplatnost rozvázání pracovního poměru, jde o jeho zákonné 
právo domáhat se přezkoumání platnosti rozvázání pracovního poměru soudem a 
nikoli o výhrůžku představující zvlášť hrubé porušení pracovní kázně, a že 
hrozil-li žalobce zmařením poskytnutí dotace pro žalovaného, nebyly tvrzeny ani 
prokázány žádné konkrétní skutečnosti, jakým způsobem měl žalobce výhrůžku 
uskutečnit, ze kterých by bylo možné dovodit důvodnou obavu na straně 
zaměstnavatele, a dospěl k závěru, že obsah výhrůžky (jak byl vymezen v 
okamžitém zrušení pracovního poměru a objasněn výpověďmi svědků) nepředstavuje 
porušení povinnosti zaměstnance vyplývající z právních předpisů vztahujících se 
k jím vykonávané práci zvlášť hrubým způsobem a nemůže založit důvod pro 
okamžité zrušení pracovního poměru podle ustanovení § 55 odst. 1 písm. b) 
zákoníku práce. Dodal, že skutečnost, že bylo proti žalobci zahájeno trestní 
stíhání, nemá pro rozhodnutí o žalobě na určení neplatnosti okamžitého zrušení 
pracovního poměru význam.

Proti tomuto rozsudku odvolacího soudu podal žalovaný dovolání. Namítá, že 
nelze pořízení audionahrávky bez souhlasu nahrávaného paušálně odmítnout 
způsobem, jak to učinil soud prvního stupně i soud odvolací, že vždy záleží na 
konkrétních okolnostech, za nichž byla nahrávka pořízena, a důvodech jejího 
pořízení, že v daném případě jde „skutečně o mikroorganizaci“, kdy pro 
zaměstnavatele vykonávali práci pouze dva, resp. jeden zaměstnanec a dále zde 
byla už jen ředitelka, že žalobce ve vztahu k žalovanému nevystupoval jako 
slabší strana, spíše naopak, že žalovaný předmětnou nahrávku opatřil pouze za 
účelem ochrany svého práva, záznam nijak nezneužil ani nezveřejnil za účelem 
poškození žalobce a že odvolací soud měl hodnotit pořízení tohoto záznamu v 
intencích krajní nouze, nutné obrany či dovolené svépomoci, a to zejména za 
situace, kdy nahrávka obsahuje jednání žalobce naplňující znaky trestného činu 
vydírání a neobsahuje žádné další prvky, které by žalobci zasahovaly do 
soukromí jinak než tak, že je na záznamu slyšen hlas žalobce. Má za to, že 
skutkový stav byl objasněn mimo jiné svědectvím J. K. a J. Ř., že však 
předmětné nahrávky měly být jako důkaz provedeny, neboť by z nich byla patrná i 
intenzita protiprávního jednání žalobce. Dovolatel dále namítá, že jednání 
žalobce bylo zcela evidentně v (zvlášť hrubém) rozporu se základním zaměřením a 
cíli zaměstnavatele tak, jak jsou specifikovány v „zakládací smlouvě“ 
žalovaného, že jednal-li zaměstnanec organizace, která je primárně zaměřena na 
odhalování a potírání korupce, sám korupčním způsobem, jednal s ohledem na § 
301 zákoníku práce nepochybně v rozporu s oprávněnými zájmy zaměstnavatele a že 
skutečnost, že žalobce vyhrožoval jednáním dovoleným nebo že výhrůžky ohledně 
zmaření dotace byly nekonkrétní, nemůže obstát, neboť nelze tolerovat stav, kdy 
se žalobce byť prostřednictvím dovoleného jednání domáhal pro sebe neodůvodněné 
výhody. Dodává, že žalobce je ve „skutkově zcela totožné věci“ trestně stíhán u 
Okresního soudu v Liberci pod sp. zn. 1 T 225/2016. Žalovaný navrhl, aby 
dovolací soud rozsudky odvolacího soudu a soudu prvního stupně zrušil a věc 
vrátil soudu prvního stupně k dalšímu řízení. 

Nejvyšší soud České republiky jako soud dovolací (§ 10a občanského soudního 
řádu) projednal dovolání žalovaného podle zákona č. 99/1963 Sb., občanský 
soudní řád, ve znění účinném od 30. 9. 2017 (dále jen „o. s. ř.“), neboť 
dovoláním je napaden rozsudek odvolacího soudu, který byl vydán po 29. 9. 2017 
(srov. čl. II bod 2 zákona č. 296/2017 Sb., kterým se mění zákon č. 99/1963 
Sb., občanský soudní řád, ve znění pozdějších předpisů, zákon č. 292/2013 Sb., 
o zvláštních řízeních soudních, ve znění pozdějších předpisů, a některé další 
zákony). Po zjištění, že dovolání proti pravomocnému rozsudku odvolacího soudu 
bylo podáno oprávněnou osobou (účastníkem řízení) ve lhůtě uvedené v ustanovení 
§ 240 odst. 1 o. s. ř., se nejprve zabýval otázkou přípustnosti dovolání.

Dovoláním lze napadnout pravomocná rozhodnutí odvolacího soudu, pokud to zákon 
připouští (§ 236 odst. 1 o. s. ř.).

Není-li stanoveno jinak, je dovolání přípustné proti každému rozhodnutí 
odvolacího soudu, kterým se odvolací řízení končí, jestliže napadené rozhodnutí 
závisí na vyřešení otázky hmotného nebo procesního práva, při jejímž řešení se 
odvolací soud odchýlil od ustálené rozhodovací praxe dovolacího soudu nebo 
která v rozhodování dovolacího soudu dosud nebyla vyřešena nebo je dovolacím 
soudem rozhodována rozdílně anebo má-li být dovolacím soudem vyřešená právní 
otázka posouzena jinak (§ 237 o. s. ř.).

Z hlediska skutkového stavu bylo v projednávané věci mimo jiné zjištěno, že 
žalobce pracoval u žalovaného na základě pracovní smlouvy ze dne 12. 5. 2014, 
že dne 2. 11. 2015 mu byla doručena výpověď z pracovního poměru pro 
nadbytečnost, na základě které měl jeho pracovní poměr skončit k 31. 1. 2016, a 
že dne 18. 1. 2016 mu bylo doručeno okamžité zrušení pracovního poměru z 
důvodu, že žalobce navštívil dne 29. 12. 2015 J. K. (jednoho ze zakladatelů 
žalovaného) a dne 5. 1. 2016 Ji. Ř. za účelem zajištění si prostřednictvím 
jejich vlivu namísto ukončeného pracovního poměru u žalovaného pracovní místo 
ředitele Komunitního střediska KONTAKT L. s tím, že nebude-li mu toto pracovní 
místo zajištěno, podnikne proti žalovanému (a jeho ředitelce D. F.) konkrétní 
kroky, které žalovaného poškodí, a to, že zahájí proti žalovanému soudní spor, 
který bude mít na žalovaného negativní finanční dopad, a že znemožní dotaci pro 
„KPKP“ od Ministerstva vnitra ve výši cca 800 – 900 tisíc Kč a tím zastaví v 
podstatě veškeré financování žalovaného. 

V projednávané věci závisí rozsudek odvolacího soudu jednak na vyřešení otázky 
hmotného práva, zda v jednání zaměstnance, který hrozí, že proti zaměstnavateli 
zahájí soudní řízení a znemožní mu získání dotace, lze spatřovat porušení 
povinnosti vyplývající z právních předpisů vztahujících se k zaměstnancem 
vykonávané práci zvlášť hrubým způsobem, a jednak na vyřešení otázky procesního 
práva, za jakých podmínek je podle právní úpravy účinné od 1. 1. 2014 možné 
použít zvukový záznam rozhovoru pořízený bez vědomí a souhlasu nahrávané osoby 
jako důkaz v občanském soudním řízení. Protože tyto otázky dosud nebyly v 
rozhodovací praxi dovolacího soudu vyřešeny, je dovolání proti rozsudku 
odvolacího soudu podle ustanovení § 237 o. s. ř. přípustné.

Po přezkoumání rozsudku odvolacího soudu ve smyslu ustanovení § 242 o. s. ř., 
které provedl bez jednání (§ 243a odst. 1 věta první o. s. ř.), Nejvyšší soud 
České republiky (aniž by mohl přihlížet k doplnění dovolání žalovaného ze dne 
29. 3. 2018, které bylo podáno až po uplynutí lhůty k podání dovolání – srov. § 
242 odst. 4 o. s. ř.) dospěl k závěru, že dovolání žalovaného je opodstatněné.

Projednávanou věc je třeba i v současné době – vzhledem k tomu, že okamžité 
zrušení pracovního poměru bylo žalobci doručeno dne 18. 1. 2016 – posuzovat 
podle zákona č. 262/2006 Sb., zákoníku práce, ve znění zákonů č. 585/2006 Sb., 
č. 181/2007 Sb., č. 261/2007 Sb., č. 296/2007 Sb. a č. 362/2007 Sb., nálezu 
Ústavního soudu č. 116/2008 Sb. a zákonů č. 121/2008 Sb., č. 126/2008 Sb., č. 
294/2008 Sb., č. 305/2008 Sb., č. 306/2008 Sb., č. 382/2008 Sb., č. 286/2009 
Sb., č. 320/2009 Sb., č. 326/2009 Sb., č. 347/2010 Sb., č. 377/2010 Sb., č. 
427/2010 Sb., č. 73/2011 Sb., č. 180/2011 Sb., č. 185/2011 Sb., č. 341/2011 
Sb., č. 364/2011 Sb., č. 365/2011 Sb., č. 367/2011 Sb., č. 375/2011 Sb., č. 
466/2011 Sb., č. 167/2012 Sb., č. 385/2012 Sb., č. 396/2012 Sb., č. 399/2012 
Sb., č. 155/2013 Sb., č. 303/2013 Sb., č. 101/2014 Sb., č. 182/2014 Sb., č. 
250/2014 Sb., č. 205/2015 Sb. a č. 298/2015 Sb., tedy podle zákoníku práce ve 
znění účinném do 30. 6. 2016 (dále jen „zák. práce“), a podle zákona č. 89/2012 
Sb., občanský zákoník, ve znění účinném do 29. 12. 2016 (dále jen „o. z.“).

Dokazování, které soud v občanském soudním řízení provádí zásadně při jednání 
(§ 122 odst. 1 o. s. ř.), slouží ke zjištění skutkového stavu věci, na jehož 
základě soud rozhoduje o věci samé (§ 153 odst. 1 o. s. ř.). Zákon účastníkům 
stanoví povinnost označit důkazy k prokázání jejich tvrzení, ale zároveň dává 
soudu oprávnění rozhodovat o tom, které z navrhovaných důkazů provede (§ 120 
odst. 1 o. s. ř.). Soud je tedy oprávněn posoudit důkazní návrhy účastníků a 
rozhodnout o tom, které z označených důkazů provede a které nikoli.

Důkazy soud hodnotí podle své úvahy, a to každý důkaz jednotlivě a všechny 
důkazy v jejich vzájemné souvislosti; přitom pečlivě přihlíží ke všemu, co 
vyšlo za řízení najevo, včetně toho, co uvedli účastníci (§ 132 o. s. ř.). 
Hodnocením důkazů se rozumí myšlenková činnost soudu, kterou je provedeným 
důkazům přisuzována hodnota závažnosti (důležitosti) pro rozhodnutí, hodnota 
zákonnosti a posléze hodnota pravdivosti. Při hodnocení důkazů z hlediska 
jejich závažnosti (důležitosti) soud určuje, jaký význam mají jednotlivé důkazy 
pro jeho rozhodnutí a zda o ně může opřít svá skutková zjištění (zda jsou pro 
zjištění skutkového stavu upotřebitelné). Důkazy, které jsou pro rozhodnutí 
bezvýznamné, se dále nezabývá. Při hodnocení důkazů po stránce jejich 
zákonnosti soud zkoumá, zda důkazy byly získány (opatřeny) a provedeny způsobem 
odpovídajícím zákonu, nebo zda v tomto směru vykazují vady (zda jde o důkazy 
zákonné či nezákonné). K důkazům, které byly získány (opatřeny) nebo provedeny 
v rozporu s obecně závaznými právními předpisy, soud nepřihlédne. Opačný postup 
soudu by měl za následek, že porušení obecně závazného právního předpisu by 
bylo promítnuto do skutkového stavu věci zjištěného soudem, a tím i do 
rozhodnutí vydaného na jeho základě. Přihlédnutím k nezákonným důkazům (tím, že 
by o ně opřel svá skutková zjištění) by tak soud zatížil řízení vadou, která by 
mohla mít za následek nesprávné rozhodnutí ve věci. Hodnocením důkazů z 
hlediska jejich pravdivosti pak soud dochází k závěru, které skutečnosti, o 
nichž důkazy (pro rozhodnutí významné a zákonné) podávají zprávu, lze považovat 
za pravdivé (dokázané) a které nikoli.

Hlediska závažnosti (důležitosti) důkazů pro rozhodnutí a jejich zákonnosti 
soud uplatňuje i při rozhodování o provedení důkazů navržených účastníky řízení 
ve smyslu ustanovení § 120 odst. 1 věty druhé o. s. ř. Nemělo by totiž význam 
provádět důkazy označené účastníky, o nichž by bylo předem známo, že k nim 
nebude možné při hodnocení všech důkazů podle ustanovení § 132 o. s. ř. 
přihlédnout. Soud proto neprovede důkazy, které jsou pro věc nerozhodné a 
nemohou směřovat ke zjištění skutkového stavu věci (ke zjištění skutečností 
předvídaných skutkovou podstatou právní normy), jakož i důkazy, které jsou 
zjevně nabízeny jen proto, aby řízení bylo účelově prodlouženo (důkazy pro 
rozhodnutí bezvýznamné). Stejně tak neprovede důkazy, které byly pořízeny nebo 
opatřeny v rozporu s obecně závaznými právními předpisy (důkazy nezákonné).

Při posuzování důkazů navržených účastníky z hlediska jejich zákonnosti je 
třeba rovněž přihlédnout k ustanovení čl. 90 věty první Ústavy České republiky, 
podle něhož jsou soudy povolány především k tomu, aby zákonem stanoveným 
způsobem poskytovaly ochranu právům. Ustanovení § 2 o. s. ř. ukládá soudům též 
povinnost dbát, aby nedocházelo k porušování práv a právem chráněných zájmů a 
aby práv nebylo zneužíváno. Z těchto ustanovení upravujících hlavní poslání 
soudů, obsah jejich činnosti v občanském soudním řízení a předmět a účel 
občanského soudního řádu vyplývá nejen úkol soudů zajišťovat spravedlivou 
ochranu práv a oprávněných zájmů fyzických a právnických osob, které byly 
porušeny nebo jsou ohroženy, ale též jejich povinnost postupovat v řízení, jímž 
je tato ochrana zabezpečována, tak, aby samy svou činností práva fyzických a 
právnických osob neporušovaly a porušování jejich práv v řízení zamezovaly. Má-
li být občanské soudní řízení jednou ze záruk spravedlnosti a práva sloužící 
upevňování a rozvíjení zásad soukromého práva (§ 3 věta první o. s. ř.), nelze 
připustit, aby při činnosti soudů, kterou je zajišťována ochrana práv fyzických 
a právnických osob, docházelo k porušování nebo k využívání porušení jiných 
práv těchto osob.

Nejvyšší soud proto již dříve (za právní úpravy účinné před 1. 1. 2014) dospěl 
k závěru, že navrhne-li účastník občanského soudního řízení k prokázání svých 
tvrzení důkaz, který byl pořízen nebo účastníkem opatřen v rozporu s obecně 
závaznými právními předpisy a jehož pořízením nebo opatřením došlo k porušení 
práv jiné fyzické nebo právnické osoby, soud takový důkaz jako nepřípustný 
neprovede (srov. rozsudek Nejvyššího soudu ze dne 21. 10. 1998 sp. zn. 21 Cdo 
1009/98 uveřejněný pod č. 39 ve Sbírce soudních rozhodnutí a stanovisek, roč. 
1999).

Nikdo nesmí zasáhnout do soukromí jiného, nemá-li k tomu zákonný důvod; zejména 
nelze bez svolení člověka narušit jeho soukromé prostory, sledovat jeho 
soukromý život nebo pořizovat o tom zvukový nebo obrazový záznam, využívat 
takové či jiné záznamy pořízené o soukromém životě člověka třetí osobou, nebo 
takové záznamy o jeho soukromém životě šířit; ve stejném rozsahu jsou chráněny 
i soukromé písemnosti osobní povahy (§ 86 o. z.). Svolení není třeba, pokud se 
podobizna nebo zvukový či obrazový záznam pořídí nebo použijí k výkonu nebo 
ochraně jiných práv nebo právem chráněných zájmů jiných osob (§ 88 odst. 1 o. 
z.). Svolení není třeba ani v případě, když se podobizna, písemnost osobní 
povahy nebo zvukový či obrazový záznam pořídí nebo použijí na základě zákona k 
úřednímu účelu nebo v případě, že někdo veřejně vystoupí v záležitosti 
veřejného zájmu (§ 88 odst. 2 o. z.). 

Zákon č. 89/2012 Sb., občanský zákoník, zachovává ochranu soukromí, která 
spočívá v právu člověka na nedotknutelnost vlastního soukromí a tomu 
odpovídající povinnosti ostatních zdržet se neoprávněných zásahů do něj, jako 
součást absolutního osobnostního práva tak, jako tomu bylo v zákoně č. 40/1964 
Sb., občanský zákoník, ve znění pozdějších předpisů, účinném do 31. 12. 2013 
(srov. § 81 odst. 2 o. z.). Rozsah omezení absolutního osobnostního práva je 
však v současné úpravě širší, neboť vedle možnosti pořízení nebo použití 
podobizny, písemnosti osobní povahy nebo zvukového či obrazového záznamu na 
základě zákona k úřednímu účelu (srov. § 88 odst. 2 o. z., dříve § 12 odst. 2 
zákona č. 40/1964, občanský zákoník, ve znění pozdějších předpisů) zákon nově 
umožňuje pořízení nebo použití podobizny nebo zvukového či obrazového záznamu 
také s ohledem na výkon a ochranu jiných subjektivních soukromých práv, a to 
zpravidla v řízení před orgánem veřejné moci a podle předpisů veřejného práva 
(například podle zákona č. 99/1963 Sb., občanský soudní řád, ve znění 
pozdějších předpisů). Toto omezení je však nutné – vzhledem k tomu, že jde o 
výjimku z práva na ochranu osobnosti člověka - vykládat restriktivně, neboť 
nelze připustit, aby bylo možné používat podobizny a zvukové či obrazové 
záznamy týkající se člověka nebo jeho projevů osobní povahy v řízení před 
orgánem veřejné moci (a pro tyto účely je pořizovat) vždy (bez dalšího), když 
je to na prospěch právům nebo právem chráněným zájmům jiné osoby. Uvedený 
zákonný důvod k použití podobizny nebo zvukového či obrazového záznamu nesmí 
být využit nepřiměřeným způsobem v rozporu s oprávněnými zájmy člověka (srov. § 
90 o. z.).   

Základním kritériem, jež má vést k rozhodnutí o použitelnosti či 
nepoužitelnosti zvukových či obrazových záznamů týkajících se člověka nebo jeho 
projevů osobní povahy a pořízených soukromou osobou bez vědomí nahrávané osoby 
jako důkazu v občanském soudním řízení, je poměřování chráněných práv a zájmů, 
které se v této soukromé sféře střetávají, a rozhodování o tom, který z těchto 
zájmů je v konkrétním případě jejich střetu převažujícím. Střet zájmu na 
ochraně osobnosti toho, jehož projev je bez jeho souhlasu zachycován, se zájmem 
na ochraně toho, kdo tento projev zachycuje (a posléze použije), nelze ovšem 
řešit v obecné rovině. Rozhodování o tom, do jaké míry je určitý zájem v dané 
konkrétní situaci převažující, je třeba ponechat na zvážení soudu, a to v 
každém jednotlivém případě. Kromě okolností, za nichž byla taková nahrávka 
pořízena, budou rozhodující i význam právem chráněného či uznávaného zájmu, 
který je předmětem vlastního řízení, a možnosti, které měl účastník, 
uplatňující informace z nahrávky, k dispozici k tomu, aby získal takové 
informace jiným způsobem, než za cenu porušení soukromí druhé osoby (srov. 
nález Ústavního soudu ze dne 9. 12. 2014 sp. zn. II. ÚS 1774/14). Vzhledem k 
tomu, že se jedná o výjimečný prostředek, jeho použití jako důkazu v občanském 
soudním řízení může připadat v úvahu pouze tam, kde má vést k prokázání 
skutečnosti, kterou není možné prokázat jinak (pomocí důkazů, které nezasahují 
do absolutních osobnostních práv dotčené osoby), a kde i další okolnosti 
případu vedou k závěru, že nelze upřednostnit právo na ochranu osobnosti 
dotčené osoby před právem na spravedlivý proces (srov. článek 36 odst. 1 
Listiny základních práv a svobod) toho, komu je použití důkazu zvukovým či 
obrazovým záznamem týkajícím se této osoby nebo jejích projevů osobní povahy na 
prospěch. 

V projednávané věci navrhoval žalovaný důkaz zvukovými záznamy rozhovorů 
žalobce s J. K. a J. Ř. pořízenými bez vědomí a souhlasu žalobce na schůzkách 
konaných dne 29. 12. 2015 a 5. 1. 2016. Žalovaný chtěl těmito záznamy prokázat, 
že se žalobce dopustil jednání vymezeného v okamžitém zrušení pracovního poměru 
ze dne 18. 1. 2016, a to, že navštívil uvedené osoby za účelem zajištění si 
prostřednictvím jejich vlivu namísto ukončeného pracovního poměru u žalovaného 
pracovní místo ředitele Komunitního střediska KONTAKT L. s tím, že nebude-li mu 
toto pracovní místo zajištěno, podnikne proti žalovanému (a jeho ředitelce D. 
F.) konkrétní kroky, které žalovaného poškodí - zahájí proti žalovanému soudní 
spor, který bude mít na žalovaného negativní finanční dopad, a znemožní dotaci 
pro „KPKP“ od Ministerstva vnitra ve výši cca 800 – 900 tisíc Kč a tím zastaví 
v podstatě veškeré financování žalovaného. Vzhledem k tomu, že podstatný obsah 
uvedených schůzek žalobce mohl být prokázán (a byl prokázán) také výslechem 
svědků J. K. a J. Ř., kteří byli na těchto schůzkách přítomni, souhlasí 
dovolací soud se závěry soudů, že za těchto okolností nelze prolomit právo 
žalobce na ochranu soukromí a použít zvukové nahrávky pořízené třetí osobou bez 
vědomí žalobce v tomto řízení jako důkaz. 

Podle ustanovení § 55 odst. 1 písm. b) zák. práce zaměstnavatel může výjimečně 
pracovní poměr okamžitě zrušit jen tehdy, porušil-li zaměstnanec povinnost 
vyplývající z právních předpisů vztahujících se k jím vykonávané práci zvlášť 
hrubým způsobem.

Dodržovat povinnosti vyplývající z právních předpisů vztahujících se k jím 
vykonávané práci patří k základním povinnostem zaměstnance, vyplývajícím z 
pracovního poměru [srov. § 38 odst. 1 písm. b) zák. práce]. Má-li být porušení 
povinnosti vyplývající z právních předpisů vztahujících se k vykonávané práci 
právně postižitelné jako důvod k rozvázání pracovního poměru ze strany 
zaměstnavatele, musí být porušení pracovních povinností ze strany zaměstnance 
zaviněno (alespoň z nedbalosti) a musí dosahovat určitý stupeň intenzity. 
Zákoník práce rozlišuje mezi soustavným méně závažným porušováním povinnosti 
vyplývající z právních předpisů vztahujících se k zaměstnancem vykonávané 
práci, závažným porušením povinnosti vyplývající z právních předpisů 
vztahujících se k jím vykonávané práci a porušením povinnosti vyplývající z 
právních předpisů vztahujících se k jím vykonávané práci zvlášť hrubým 
způsobem. Porušení povinnosti vyplývající z právních předpisů vztahujících se k 
zaměstnancem vykonávané práci nejvyšší intenzity (zvlášť hrubým způsobem) je 
důvodem k okamžitému zrušení pracovního poměru nebo k výpovědi z pracovního 
poměru [§ 55 odst. 1 písm. b), § 52 písm. g) část věty před středníkem zák. 
práce].

Pracovní povinnosti jsou zaměstnanci stanoveny právními předpisy, pracovním 
řádem, pracovní smlouvou nebo pokynem přímo nadřízeného vedoucího zaměstnance. 
Jednotícím kritériem pro všechny druhy těchto povinností je, že vyplývají z 
pracovního poměru nebo jiného pracovněprávního vztahu k zaměstnavateli; jednání 
zaměstnance, jímž nebyly porušeny povinnosti z pracovněprávního vztahu, nemůže 
být posouzeno jako porušení pracovních povinností.

Podle ustanovení § 301 písm. d) zák. práce jsou zaměstnanci povinni řádně 
hospodařit s prostředky svěřenými jim zaměstnavatelem a střežit a ochraňovat 
majetek zaměstnavatele před poškozením, ztrátou, zničením a zneužitím a 
nejednat v rozporu s oprávněnými zájmy zaměstnavatele.

Uvedené povinnosti, které patří k základním povinnostem zaměstnanců, 
představují ve své obecnosti mravní imperativ kladený na každého zaměstnance, 
jenž ve svém obsahu znamená určitou míru loajality ve vztahu ke svému 
zaměstnavateli, a zároveň též i obecnou prevenční povinnost zaměstnance ve 
vztahu k majetku a oprávněným zájmům zaměstnavatele; jde o požadavek na určitou 
úroveň kvality chování zaměstnance. Zákon zde vedle povinností vyplývajících z 
právních předpisů a jiných předpisů vztahujících se k práci zaměstnance [§ 301 
písm. c) zák. práce] ukládá zaměstnanci, aby celým svým chováním v souvislosti 
s pracovním vztahem nezpůsoboval zaměstnavateli škodu, ať už majetkovou, nebo 
morální (srov. rozsudek Nejvyššího soudu ze dne 15. 12. 2005 sp. zn. 21 Cdo 
59/2005, uveřejněný pod č. 86 ve Sbírce soudních rozhodnutí a stanovisek, roč. 
2006).

Ustanovení § 55 odst. 1 písm. b) zák. práce patří k právním normám s relativně 
neurčitou (abstraktní) hypotézou, tj. k takovým právním normám, jejichž 
hypotéza není stanovena přímo právním předpisem a které tak přenechávají soudu, 
aby podle svého uvážení v každém jednotlivém případě vymezil sám hypotézu 
právní normy ze širokého, předem neomezeného okruhu okolností. Pro posouzení, 
zda zaměstnanec porušil povinnosti vyplývající z právních předpisů vztahujících 
se k jím vykonávané práci méně závažně, závažně nebo zvlášť hrubým způsobem, 
zákon nestanoví, z jakých hledisek má soud vycházet. V zákoníku práce ani v 
ostatních pracovněprávních předpisech nejsou pojmy „méně závažné porušení 
povinnosti vyplývající z právních předpisů vztahujících se k zaměstnancem 
vykonávané práci“, „závažné porušení povinnosti vyplývající z právních předpisů 
vztahujících se k zaměstnancem vykonávané práci“ a „porušení povinnosti 
vyplývající z právních předpisů vztahujících se k zaměstnancem vykonávané práci 
zvlášť hrubým způsobem“ definovány, přičemž na jejich vymezení závisí možnost a 
rozsah postihu zaměstnance za porušení takové povinnosti. Vymezení hypotézy 
právní normy tedy závisí v každém konkrétním případě na úvaze soudu; soud může 
přihlédnout při zkoumání intenzity porušení povinnosti vyplývající z právních 
předpisů vztahujících se k zaměstnancem vykonávané práci k osobě zaměstnance, k 
funkci, kterou zastává, k jeho dosavadnímu postoji k plnění pracovních úkolů, k 
době a situaci, v níž došlo k porušení pracovní kázně, k míře zavinění 
zaměstnance, ke způsobu a intenzitě porušení konkrétních povinností 
zaměstnance, k důsledkům porušení uvedených povinností pro zaměstnavatele, k 
tomu, zda svým jednáním zaměstnanec způsobil zaměstnavateli škodu, apod. Zákon 
zde ponechává soudu širokou možnost uvážení, aby rozhodnutí o platnosti 
rozvázání pracovního poměru okamžitým zrušením nebo výpovědí odpovídalo tomu, 
zda po zaměstnavateli lze spravedlivě požadovat, aby pracovní poměr zaměstnance 
u něj nadále pokračoval (srov. ve vztahu k obsahově shodné dřívější právní 
úpravě například rozsudek Vrchního soudu v Praze ze dne 28. 6. 1995 sp. zn. 6 
Cdo 53/94, uveřejněný v časopise Práce a mzda č. 7-8, roč. 1996, nebo rozsudek 
Nejvyššího soudu ze dne 19. 1. 2000 sp. zn. 21 Cdo 1228/99, uveřejněný pod č. 
21 ve Sbírce soudních rozhodnutí a stanovisek, roč. 2001). Výsledné posouzení 
intenzity porušení pracovní kázně není jen aritmetickým průměrem všech v 
konkrétním případě zvažovaných hledisek; k některým hlediskům je třeba 
přistupovat se zvýšenou pozorností tak, aby byla vystižena typová i speciální 
charakteristika porušení právních povinností v konkrétní věci.

Ve vztazích zaměstnavatele a zaměstnance je zároveň nezbytný vztah důvěry, 
spolehlivost zaměstnance a jeho poctivost vyplývající z ustanovení § 301 písm. 
d) zák. práce, jež zároveň - jak bylo uvedeno výše - ukládá zaměstnanci, aby 
celým svým chováním v souvislosti s pracovním vztahem nezpůsoboval 
zaměstnavateli škodu, ať už majetkovou, nebo morální. Nejvyšší soud proto již 
dříve dospěl k závěru, že útok na majetek zaměstnavatele, ať už přímý (např. 
krádeží, poškozováním, zneužitím apod.), nebo nepřímý (např. pokusem odčerpat 
část majetku zaměstnavatele bez odpovídajícího protiplnění), představuje z 
hlediska vymezení relativně neurčité hypotézy § 55 odst. 1 písm. b) zák. práce 
tak významnou okolnost, že zpravidla již sama o sobě postačuje pro závěr o 
porušení povinnosti zaměstnance vyplývající z právních předpisů vztahujících se 
k jím vykonávané práci zvlášť hrubým způsobem (srov. rozsudek Nejvyššího soudu 
ze dne 17. 10. 2012 sp. zn. 21 Cdo 2596/2011, uveřejněný pod č. 25 ve Sbírce 
soudních rozhodnutí a stanovisek, roč. 2013).

V projednávané věci spatřoval žalovaný důvod okamžitého zrušení pracovního 
poměru v jednání žalobce, který navštívil (v průběhu výpovědní doby) dne 29. 
12. 2015 J. K. (jednoho ze zakladatelů žalovaného) a dne 5. 1. 2016 J. Ř., aby 
si prostřednictvím jejich vlivu zajistil namísto ukončeného pracovního poměru u 
žalovaného pracovní místo ředitele Komunitního střediska KONTAKT L. s tím, že 
uvedl, že nebude-li mu toto pracovní místo zajištěno, podnikne proti žalovanému 
(a jeho ředitelce D. F.) konkrétní kroky, které žalovaného poškodí, a to, že 
zahájí proti žalovanému soudní spor, který bude mít na žalovaného negativní 
finanční dopad, a že znemožní dotaci pro „KPKP“ od Ministerstva vnitra ve výši 
cca 800 – 900 tisíc Kč a tím zastaví v podstatě veškeré financování žalovaného.

Dovolací soud souhlasí se závěrem odvolacího soudu, že hrozil-li žalobce 
žalobou o neplatnost rozvázání pracovního poměru, šlo o jeho zákonné právo 
domáhat se přezkoumání platnosti rozvázání pracovního poměru soudem, a nikoli o 
výhrůžku představující porušení povinnosti vyplývající z právních předpisů 
vztahujících se k žalobcem vykonávané práci zvlášť hrubým způsobem. Nesmí-li 
zaměstnavatel zaměstnance jakýmkoliv způsobem postihovat nebo znevýhodňovat 
proto, že se zákonným způsobem domáhá svých práv vyplývajících z 
pracovněprávních vztahů (srov. § 346b odst. 4 zák. práce), tím spíše tak nesmí 
vůči zaměstnanci postupovat v případě, že zaměstnanec zákonným uplatněním svého 
práva (například podáním žaloby o neplatnost rozvázání pracovního poměru podle 
ustanovení § 72 zák. práce) pouze hrozí.

 Hrozil-li však žalobce při schůzkách s J. K. a J. Ř. tím, že žalovanému v 
případě nezajištění pracovního místa ředitele Komunitního střediska KONTAKT L. 
znemožní dotaci na jeho činnost od Ministerstva vnitra (svědek J. K. v řízení u 
soudu prvního stupně uvedl, že žalobce „vyhrožoval s tím, že zamezí přístup k 
dotacím, které jsou pro fungování žalovaného klíčové“, a že bude působit na 
poskytovatele dotací na činnost žalovaného, aby „peníze zkrátka nebyly a 
zkrachoval“, a svědek J. Ř. vypověděl, že žalobce zmiňoval, že „napíše mail na 
ministerstvo tak, aby nebyla přidělena dotace, a že „nic z toho, co bylo 
řečeno, se nemusí stát, pokud dostane to místo“), pak nepochybně jednal (kromě 
jiného) v rozporu s oprávněnými zájmy žalovaného, jehož činnost je – vzhledem k 
tomu, že jde o obecně prospěšnou společnost – na dotacích závislá, a dopustil 
se tím porušení jedné ze základních povinností zaměstnance uvedené v ustanovení 
§ 301 písm. d) zák. práce. Okolnost, že žalobce použil pro pokus o získání 
neoprávněné výhody hrozbu směřující ve svých důsledcích proti majetku svého 
zaměstnavatele (majetku, jenž měl žalovaný na svou činnost získat dotací od 
Ministerstva vnitra, kterou žalobce hodlal znemožnit), že chtěl ve svůj 
prospěch využít existenční závislosti žalovaného na dotacích a že byl srozuměn 
s tím, že bez poskytnutí dotace nebude žalovaný moci pokračovat ve své činnosti 
a „zkrachuje“, zvyšuje intenzitu porušení uvedené základní povinnosti žalobce 
natolik, že je namístě závěr o porušení povinnosti žalobce vyplývající z 
právních předpisů vztahujících se k jím vykonávané práci zvlášť hrubým způsobem 
ve smyslu ustanovení § 55 odst. 1 písm. b) zák. práce. Z hlediska této 
intenzity není významné, zda – jak akcentoval odvolací soud - výhrůžka žalobce 
mohla u žalovaného vzbudit důvodnou obavu, že při jejím uskutečnění budou jeho 
zájmy ohroženy či poškozeny. Podstatná je totiž na jednání žalobce jeho 
naprostá neloajalita vůči žalovanému jako svému zaměstnavateli, která musela 
mít za následek úplnou ztrátu vzájemné důvěry, jež je nezbytná v 
pracovněprávním vztahu mezi zaměstnancem a zaměstnavatelem; právě tyto 
okolnosti opodstatňují závěr, že po žalovaném nelze spravedlivě požadovat, aby 
žalobce nadále zaměstnával, a to ani do konce výpovědní doby, která v době, kdy 
se žalobce dopustil jednání vytýkaného mu v okamžitém zrušení pracovního 
poměru, běžela na základě výpovědi dané žalovaným žalobci dopisem ze dne 2. 11. 
2015.

Z uvedeného vyplývá, že rozsudek odvolacího soudu není správný. Protože 
dosavadní výsledky řízení ukazují, že je možné o věci rozhodnout, Nejvyšší soud 
České republiky rozsudek odvolacího soudu změnil tak, že žalobu o určení 
neplatnosti okamžitého zrušení pracovního poměru provedeného dopisem žalovaného 
ze dne 18. 1. 2016 zamítl [§ 243d písm. b), § 220 odst. 1 písm. a) o. s. ř.].

O náhradě nákladů řízení u soudu prvního stupně, odvolacího a dovolacího řízení 
bylo rozhodnuto podle ustanovení § 243c odst. 3 věty první, § 224 odst. 1 a 2 a 
§ 142 odst. 1 o. s. ř., neboť žalovaný měl ve všech těchto řízeních plný 
úspěch, a žalobce je proto povinen nahradit mu náklady potřebné k uplatňování 
práva.

Při rozhodování o výši náhrady nákladů řízení dovolací soud přihlédl k tomu, že 
výše odměny za zastupování advokátem má být určena podle sazeb stanovených 
paušálně pro řízení v jednom stupni zvláštním právním předpisem (§ 151 odst. 2 
část věty první před středníkem o. s. ř.), neboť nejde o přiznání náhrady 
nákladů řízení podle ustanovení § 147 nebo § 149 odst. 2 o. s. ř. a ani 
okolnosti případu v projednávané věci neodůvodňují, aby bylo postupováno podle 
ustanovení zvláštního právního předpisu o mimosmluvní odměně (§ 151 odst. 2 
část věty první za středníkem o. s. ř.). Vyhláška č. 484/2000 Sb. (ve znění 
pozdějších předpisů), která upravovala sazby odměny advokáta stanovené paušálně 
pro řízení v jednom stupni, však byla nálezem Ústavního soudu ze dne 17. 4. 
2013 č. 116/2013 Sb. dnem 7. 5. 2013 zrušena. Nejvyšší soud České republiky za 
této situace určil pro účely náhrady nákladů řízení paušální sazbu odměny pro 
řízení v jednom stupni s přihlédnutím k povaze a okolnostem projednávané věci a 
ke složitosti (obtížnosti) právní služby poskytnuté advokátem a podpůrně též k 
vyhlášce č. 484/2000 Sb. (ve znění pozdějších předpisů) [srov. nález Ústavního 
soudu ze dne 7. 6. 2016 sp. zn. IV. ÚS 3559/15] ve výši 20 000 Kč pro řízení u 
soudu prvního stupně, 10 000 Kč pro odvolací řízení a 5 000 Kč pro dovolací 
řízení. Kromě těchto paušálních sazeb odměny advokáta vznikly žalovanému 
náklady spočívající v sedmi paušálních částkách náhrady výdajů ve výši 300 Kč v 
řízení u soudu prvního stupně, ve třech těchto paušálních částkách v odvolacím 
řízení a v jedné této paušální částce v dovolacím řízení (srov. § 13 odst. 3 
vyhlášky č. 177/1996 Sb. ve znění účinném do 30. 6. 2018), a v odvolacím a 
dovolacím řízení též náklady spočívající v zaplacených soudních poplatcích za 
odvolání ve výši 2 000 Kč a za dovolání ve výši 14 000 Kč. 

Žalobce je povinen zaplatit náhradu nákladů řízení u soudu prvního stupně v 
celkové výši 22 100 Kč, náhradu nákladů odvolacího řízení v celkové výši 12 900 
Kč a náhradu nákladů dovolacího řízení v celkové výši 19 300 Kč k rukám 
advokáta, který žalovaného v těchto řízeních zastupoval (§ 149 odst. 1 o. s. 
ř.), do 3 dnů od právní moci rozsudku (§ 160 odst. 1 o. s. ř.).
  
Poučení: Proti tomuto rozsudku není přípustný opravný prostředek.


V Brně dne 14. 8. 2018

	JUDr. Jiří Doležílek
	 předseda senátu


