Soud: Nejvyšší soud

Spisová značka: 4 Tz 86/2007

Datum rozhodnutí: 27.11.2007

Typ rozhodnutí: ROZSUDEK




4 Tz 86/2007

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání dne 27. listopadu 
2007 v senátě složeném z předsedkyně JUDr. Danuše Novotné a soudců  JUDr. 
Františka Hrabce a JUDr. Jiřího Pácala stížnost pro porušení zákona, kterou 
podal ministr spravedlnosti ve prospěch obviněného  D.  G., proti rozsudku 
Okresního soudu v Karviné, pobočka v Havířově ze dne 4. 1. 2007 sp. zn. 105 T 
108/2006, a podle § 268 odst. 2, § 269 odst. 2, § 270 odst. 1  tr. řádu 
rozhodl   t a k t o :

Pravomocným rozsudkem Okresního soudu v Karviné, pobočka v Havířově ze dne  4. 
1. 2007 sp. zn. 105 T 108/2006,  a v řízení, které mu předcházelo,  b y 
l              p o r u š e n  z á k o n   v ustanoveních § 35 odst. 2 tr. 
zákona a § 2 odst. 5, 6 tr. řádu v neprospěch obviněného D. G.

Napadený rozsudek   s e    z r u š u j e   ve výroku o trestu.

Současně  se zrušují  všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu v Karviné, pobočka v Havířově  s e    p ř i k a z u j e , aby 
věc v potřebném rozsahu znovu projednal a rozhodl.

O d ů v o d n ě n í :

Rozsudkem Okresního soudu v Karviné, pobočka v Havířově, ze dne 4. 1. 2007 sp. 
zn. 105 T 108/2006, byl obviněný D. G. uznán vinným trestným činem krádeže 
podle § 247 odst. 1 písm. a), e) tr. zákona, kterého se dopustil se 
spoluobviněným D. K. tím, že ve dnech  27. – 29. 8. 2005 společně s dalšími 
dvěma osobami vnikli na nezajištěný pozemek u bývalého dolu D., kde demontovali 
budku bývalé kolovny, jejíž jednotlivé plechové a železné části, tedy 27 ks 
tabulí pozinkovaného vlnitého plechu, 4 ks menších tabulí pozinkovaného 
vlnitého plechu, 2 ks trubek, 1 ks visacího zámku Fab, 1 ks železného žebříku, 
2 ks plechových šatních skříní a 3 ks stojanů na kola, naložili do tam 
přistaveného osobního motorového vozidla tov. zn. Citroen BX  K. B., a to v 
úmyslu tyto kovové předměty zpeněžit ve sběrně surovin a výtěžek si rozdělit, 
čímž způsobili O., D., a.s., N., M. O., škodu ve výši 12.096,- Kč. Obviněný D. 
G. se tohoto jednání dopustil přesto, že rozsudkem Okresního soudu v Karviné ze 
dne 18. 8. 2005 sp. zn. 8 Tm 2/2004, který nabyl právní moci dne 30. 9. 2005, 
byl uznán vinným trestným činem krádeže podle § 247 odst. 1 písm. b), odst. 2 
tr. zákona a odsouzen k trestu odnětí svobody v trvání šesti měsíců s 
podmíněným odkladem na zkušební dobu v trvání osmnácti měsíců, a to za 
současného zrušení výroku  o trestu z rozsudku téhož soudu ze dne 23. 7. 2004 
sp. zn. 10 Tm 25/2004, kterým byl uznán vinným z provinění krádeže podle § 247 
odst. 1 písm. b), odst. 2 tr. zákona.

Za tento trestný čin a provinění krádeže podle § 247 odst. 1 písm. a). e) tr. 
zákona  a provinění výtržnictví podle § 202 odst. 1 tr. zákona, kterými byl 
uznán vinným rozsudkem Okresního soudu v Karviné, soudu pro mládež, ze dne 3. 
4. 2006 sp. zn. 10 Tm 75/2005 ve spojení s usnesením Krajského soudu v Ostravě, 
soudu pro mládež, ze dne 14. 7. 2006 sp. zn. 4 Tmo 187/2006, mu byl podle § 238 
odst. 2 tr. zákona za užití ustanovení § 35 odst. 2 tr. zákona uložen souhrnný 
trest odnětí svobody v trvání osmnácti měsíců, pro jehož výkon byl podle § 39a 
odst. 2 písm. b) tr. zákona zařazen do věznice s dozorem. Současně byl zrušen 
výrok o trestu (správně o souhrnném trestním opatření) z rozsudku Okresního 
soudu v Karviné, soudu pro mládež, ze dne 3. 4. 2006 sp. zn. 10 Tm 75/2005, 
jakož i všechna další rozhodnutí na tento výrok obsahově navazující, pokud 
vzhledem ke změně, k níž došlo zrušením, pozbyla podkladu. Rozsudek nabyl 
právní moci před nalézacím soudem dnem vyhlášení, tj. 4. 1. 2007. Tento trest, 
resp. zbytek trestu, obviněný dosud nevykonal (nařízení výkonu trestu spolu s 
meritorním rozhodnutím bylo věznicí vráceno procesnímu soudu).

Ministr spravedlnosti podal proti rozsudku Okresního soudu v Karviné, pobočka v 
Havířově ze dne 4. 1. 2007 sp. zn. 105 T 108/2006, podle § 266 odst. 1, 2 tr. 
řádu stížnost pro porušení zákona ve prospěch obviněného D. G. Podle jeho 
názoru byl tímto rozsudkem  a v řízení, které mu předcházelo,   porušen zákon   
v ustanoveních § 35 odst. 2,   § 31 odst. 1 a § 23 odst. 1 tr. zákona a § 2 
odst. 5, 6 tr. řádu v neprospěch obviněného D. G. Stížností pro porušení zákona 
napadl toliko výrok o trestu, neboť výrok o vině shledal bez závad s tím, že 
skutek byl ve věci shromážděnými a před soudem provedenými důkazy obviněnému 
náležitě prokázán bez důvodných pochybností a v rozsahu dostatečném pro vydání 
spravedlivého meritorního rozhodnutí.

Podle ministra spravedlnosti měl být napadeným rozsudkem správně uložen 
souhrnný trest k rozsudku téhož soudu ze dne 21. 8. 2006 sp. zn. 104 T 65/2006, 
a nikoli k rozsudku Okresního soudu v Karviné, soudu pro mládež ze dne 3. 4. 
2006 sp. zn. 10 Tm 75/2005, jehož výrok o trestu byl již v rozhodné době zrušen 
pravomocným rozsudkem vydaným v trestní věci sp. zn. 104 T 65/2006.   
Samosoudce soudu prvního stupně řádně nezjistil skutkový stav věci a vycházel 
následně z hodnocení neúplných důkazů ve vztahu k ukládanému trestu, a tudíž  
svým postupem a rozhodnutím zásadním způsobem porušil zákonná ustanovení § 35 
odst. 2, § 23 odst. 1, § 31 odst. 1 tr. zákona a § 2 odst. 5, 6 tr. řádu.

	

S ohledem na výše uvedené stěžovatel v petitu svého mimořádného opravného 
prostředku navrhl, aby Nejvyšší soud České republiky podle § 268 odst. 2 tr. 
řádu vyslovil, že pravomocným rozsudkem Okresního soudu v Karviné, pobočka v 
Havířově ze dne 4. 1. 2007 sp. zn. 105 T 108/2006, byl porušen zákon v 
ustanoveních § 35 odst. 2, § 31 odst. 1 a § 23 odst. 1 tr. zákona a v řízení, 
které mu předcházelo § 2 odst. 5, 6 tr. řádu, a to v neprospěch obviněného D. 
G., podle § 269 odst. 2 tr. řádu aby napadený rozsudek Okresního soudu v 
Karviné, pobočka v Havířově, ze dne 4. 1. 2007 sp. zn. 105 T 108/2006 ve 
výroku  o trestu zrušil a dále aby zrušil i všechna další rozhodnutí na tento 
výrok obsahově navazující, pokud vzhledem ke změně, k níž došlo zrušením 
pozbyla podkladu, a dále postupoval podle  § 270 odst. 1 tr. řádu a věc vrátil 
Okresnímu soudu v Karviné, pobočka v Havířově, aby ji v potřebném rozsahu znovu 
projednal a rozhodl.

Nejvyšší soud přezkoumal podle § 267 odst. 3 tr. řádu zákonnost a odůvodněnost 
toho výroku rozhodnutí, proti němuž byla stížnost pro porušení zákona podána, v 
rozsahu  a z důvodu v něm uvedených, jakož i řízení napadenému rozhodnutí 
předcházející, a shledal, že zákon byl porušen.

Podle § 35 odst. 2 tr. zákona  soud uloží souhrnný trest podle zásad uvedených 
v odstavci 1, když odsuzuje pachatele za trestný čin, který spáchal dříve, než 
byl soudem prvního stupně vyhlášen odsuzující rozsudek za jiný jeho trestný 
čin. Spolu s uložením souhrnného trestu soud zruší výrok o trestu uloženém 
pachateli rozsudkem dřívějším, jakož i všechna další rozhodnutí na tento výrok 
obsahově navazující, pokud vzhledem ke změně, k níž došlo zrušením, pozbyla 
podkladu. Souhrnný trest nesmí být mírnější než trest uložený rozsudkem 
dřívějším. V rámci souhrnného trestu musí soud vyslovit trest ztráty čestných 
titulů a vyznamenání, ztráty vojenské hodnosti, propadnutí majetku nebo 
propadnutí věci, jestliže takový trest byl vysloven již rozsudkem dřívějším.

Podle § 2 odst. 5 tr. řádu orgány činné v trestním řízení  postupují  v souladu 
se svými právy a povinnostmi uvedenými v tomto zákoně a za součinnosti stran 
tak, aby byl zjištěn skutkový stav věci, o němž nejsou důvodné pochybnosti, a 
to v rozsahu, který je nezbytný pro jejich rozhodnutí.

Podle § 2 odst. 6 tr. řádu orgány činné v trestním řízení hodnotí důkazy podle 
svého vnitřního přesvědčení založeného na pečlivém uvážení všech okolností 
případu jednotlivě i v jejich souhrnu.

Nejvyšší soud konstatuje, že se soud prvního stupně uvedenými zákonnými 
ustanoveními důsledně neřídil. Z obsahu posuzovaného trestního spisu zjistil, 
že rozsudkem Okresního soudu v Karviné, pobočka v Havířově, ze dne 21. 8. 2006 
sp. zn. 104 T 65/2006 byl obviněný D. G. uznán vinným trestnými činy porušování 
domovní svobody podle  § 238 odst. 1, 2 tr. zákona a krádeže podle § 247 odst. 
1 písm. b), e) tr. zákona, kterých se dopustil tím, že v přesně nezjištěné době 
v odpoledních hodinách dne 5. 11. 2005 v O. – M., okres K., po předchozí 
domluvě s další osobou, po přelezení oplocení vnikli na pozemek u rodinného 
domu  v ulici B., odkud pak odcizili nejméně 6 ks vlnitých pozinkovaných plechů 
v hodnotě nejméně 137,- Kč, čímž V. Č. způsobili na odcizených věcech škodu 
nejméně ve výši uvedené shora, přičemž tohoto jednání se dopustil přesto, že 
byl rozsudkem Okresního soudu v Karviné, soudu pro mládež, ze dne 18. 8. 2005 
sp. zn. 8 Tm 2/2004, který nabyl právní moci dnem 30. 9. 2005, odsouzen mj. za 
provinění krádeže podle § 247 odst. 1 písm. b), odst. 2 tr. zákona k souhrnnému 
trestnímu opatření odnětí svobody v trvání šesti měsíců, jehož výkon byl 
podmíněně odložen na zkušební dobu v trvání osmnácti měsíců, za současného 
zrušení výroku o trestním opatření z rozsudku téhož soudu ze dne 23. 7. 2004 
sp. zn. 10 Tm 25/2004, jakož i všechna další rozhodnutí na tento výrok obsahově 
navazující.

Za tyto trestné činy a provinění krádeže podle § 247 odst. 1 písm. a), e) tr. 
zákona  a provinění výtržnictví podle § 202 odst. 1 tr. zákona, kterými byl  
uznán vinným rozsudkem Okresního soudu v Karviné, soudu pro mládež, ze dne 3. 
4. 2006 sp. zn. 10 Tm 75/2005 ve spojení s usnesením Krajského soudu v Ostravě, 
soudu pro mládež, ze dne 14. 7. 2006 sp. zn. 4 Tmo 187/2006, mu byl podle § 238 
odst. 2 tr. zákona za použití ustanovení § 35 odst. 2 tr. zákona uložen 
souhrnný trest odnětí svobody v trvání patnácti měsíců, pro jehož výkon byl 
podle § 39a odst. 2 písm. b) tr. zákona zařazen do věznice s dozorem. Současně 
byl zrušen výrok o trestním opatření z rozsudku Okresního soudu v Karviné, 
soudu pro mládež, ze dne   3. 4. 2006 sp. zn. 10 Tm 75/2005, který nabyl právní 
moci dne 14. 7. 2006, jakož i všechna další rozhodnutí na tento výrok obsahově 
navazující, pokud vzhledem ke změně, k níž došlo zrušením, pozbyla podkladu. 
Podle § 228 odst. 1 tr. řádu byl obviněný uznán povinným uhradit V. Č., trvale 
bytem O. – L., P., škodu ve výši 137,- Kč. Podle § 229 odst. 2 tr. řádu byla 
tato poškozená se zbytkem svého nároku na náhradu škody odkázána na řízení ve 
věcech občanskoprávních. Rozsudek nabyl právní moci před nalézacím soudem dnem 
vyhlášení, tj. 21. 8. 2006. Uložený trest obviněný (po započtení zadržení a 
výkonu zrušeného trestu) vykonal dne 17. 4. 2007.

Rozsudkem Okresního soudu v Karviné, soudu pro mládež, ze dne 3. 4. 2006 sp. 
zn. 10 Tm 75/2005 byl obviněný D. G. uznán vinným 

- pod bodem 1) proviněním krádeže podle § 247 odst. 1 písm. a), e) tr. zákona 
za skutek spočívající v tom, že D. G. a L. S. dne 4. 5. 2005 v době kolem 9.45 
hodin v O. – M., okres K., na ul. J. Č., u domu, společně a po předchozí 
domluvě s dalším dospělým pachatelem a ještě s další nezletilou osobou odcizili 
10 ks železných drážek typu ZD 24 délky 3 m v hodnotě nejméně 6.540,-- Kč ke 
škodě společnosti O., a.s., člen koncernu K. I., a.s., D. Č., jenž byly volně 
odloženy  u oplocení areálu D. D., následně tyto začali nakládat na přívěsný 
vozík připojený za osobní motorové vozidlo tov. zn. VAZ,  zelené barvy, avšak 
byli přistiženi pracovníky ostrahy D. D. a odcizený materiál byl poté vrácen v 
neporušeném stavu zpět poškozené společnosti,

a mladistvý D. G. se tohoto jednání dopustil přesto, že byl rozsudkem Okresního 
soudu v Karviné ze dne 23. 7. 2004 sp. zn. 10 Tm 25/2004, který nabyl právní 
moci dne 10. 8. 2004, odsouzen pro provinění krádeže dle § 247 odst. 1 písm. 
b), odst. 2 tr. zákona k trestnímu opatření odnětí svobody v trvání čtyř 
měsíců, jehož výkon byl podmíněně odložen na zkušební dobu v trvání patnácti 
měsíců, kterýžto výrok o trestním opatření byl zrušen rozsudkem Okresního soudu 
v Karviné ze dne 19. 9. 2005 sp. zn. 8 Tm 2/2004, který nabyl právní moci dne 
30. 9. 2005, a bylo mu uloženo souhrnné trestní opatření odnětí svobody v 
trvání šesti měsíců, jehož výkon byl podmíněně odložen na zkušební dobu v 
trvání osmnácti měsíců,

- pod bodem 2) proviněním výtržnictví podle § 202 odst. 1  tr. zákona, kterých 
se dopustil jako mladistvý dne 14. 7. 2005 v době kolem 23.30 hodin v D., okres 
K., na ul. J.Č. v restauraci F., společně s dalším pachatelem J. H., v 
podnapilém stavu, poté, co je servírka K. B. odmítla obsloužit bez předchozího 
zaplacení útraty, nejprve J. H. převrhl stůl, načež byl svým známým z 
restaurace vyveden, mezitím ml. D. G. přišel k výčepu a začal si sám čepovat 
pivo, nato jej servírka uchopila za ruku a vykázala ven, avšak ml. D. G. 
uchopil sklenice, které byly u výčepu postaveny, a postupně je rozbil, pak 
popadnul židli, s níž nejprve opakovaně bouchal o zem  a poté se s ní napřáhl 
ve směru k servírce, ale v tu chvíli vešel do restaurace útočníkův známý, jenž 
mu židli vytrhl z ruky a vytlačil ml. D. G. z restaurace ven, zatímco tento 
vykřikoval, že všechno rozbije, a následně venku před restaurací ml. D. G. 
ještě rukou rozbil pět skleněných výplní oken restaurace, čímž společnosti 
K.T.P., s.r.o. se sídlem v K. – H., B.V., způsobili rozbitím skleněných výplní 
škodu ve výši nejméně 1.485,-- Kč a nezaplacením útraty škodu ve výši 120,-- Kč,

přičemž mu bylo za tato provinění a provinění krádeže podle § 247 odst. 1 písm. 
e) tr. zákona, kterým byl uznán vinným rozsudkem téhož soudu ze dne 6. 3. 2006 
sp. zn. 3 Tm 70/2005, uloženo podle § 238 odst. 2 za užití ustanovení § 35 
odst. 2 tr. zákona a § 25 odst. 3 zákona  č. 218/2003 Sb. souhrnné trestní 
opatření odnětí svobody v trvání  jednoho roku, pro jehož výkon byl zařazen do 
věznice nebo zvláštního oddělení pro mladistvé s uplatňováním vnitřní 
diferenciace. Současně byl zrušen výrok o trestním opatření z rozsudku 
Okresního soudu v Karviné, soudu pro mládež, ze dne 6. 3. 2006 sp. zn. 3 Tm 
70/2005, který nabyl právní moci dne 25. 3. 2006, jakož i všechna další 
rozhodnutí na tento výrok obsahově navazující, pokud vzhledem ke změně, k níž 
došlo zrušením, pozbyla podkladu. Dalším výrokem bylo rozhodnuto o náhradě 
způsobené škody.

Odvolání obviněného bylo po projednání věci usnesením Krajského soudu v 
Ostravě, soudu pro mládež, ze dne 14. 7. 2006 sp. zn. 4 Tmo 187/2006 jako 
nedůvodné podle § 256 tr. řádu zamítnuto.

Z výše uvedené rekapitulace odsouzení D. G. je zřejmé, že rozsudkem napadeným 
stížností pro porušení zákona měl být správně ukládán souhrnný trest odnětí 
svobody ve vztahu k rozsudku téhož soudu ze dne 21. 8. 2006 sp. zn. 104 T 
65/2006, a nikoliv k rozsudku Okresního soudu v Karviné, soudu pro mládež, ze 
dne 3. 4. 2006 sp. zn. 10 Tm 75/2005, jehož výrok o trestu byl již v rozhodné 
době zrušen pravomocným rozsudkem vydaným v trestní věci sp. zn. 104 T 65/2006, 
když obviněný se trestného činu v napadené trestní věci dopustil v době od 27. 
do 29. 8. 2005, tedy před vyhlášením rozsudků v trestní věci sp. zn. 104 T 
65/2006 a sp. zn. 10 Tm 75/2005. Za rovněž důležitou pro správné posouzení 
otázky souběhu trestných činů je nutno označiti skutečnost, že se obviněný 
trestné činnosti v dané věci dopustil současně před vyhlášením rozsudku 
Okresního soudu v Karviné ze dne 28. 11. 2005 sp. zn. 6 T 260/2005, 
pravomocného dnem vyhlášení, neboť právě následně ve vztahu k této trestní věci 
mu byl ukládán (postupně) souhrnný trest, přičemž v pořadí jako první se 
jednalo o trestní věc Okresního soudu v Karviné, soudu pro mládež, sp. zn. 3 Tm 
70/2005.

	

Jak vyplývá z obsahu trestního spisu sp. zn. 105 T 108/2006 (viz č. l. 125), 
provedl soud po nápadu obžaloby ve věci dne 15. 9. 2006 řádné lustrum, z něhož 
je patrný mimo jiné  i záznam o pravomocném odsouzení obviněného v trestní věci 
téhož soudu sp. zn. 104 T 65/2006 (rozsudek vydaný v této trestní věci s 
vyznačením právní moci je ve spise založen na č. l. 130 – 131). Následně pak 
soudce vyžádal podle rejstříku trestů (viz č. l. 93 – 94) přílohové trestní 
spisy u Okresního soudu v Karviné, jejichž obsah také v hlavním líčení k důkazu 
přečetl, avšak odsouzení obviněného v trestní věci sp. zn. 104 T 65/2006, 
pravděpodobně přehlédl nebo spíše opomněl (na č. l. 152 se nachází žádanka 
Okresního soudu v Karviné, ve které soud požaduje právě zapůjčení trestního 
spisu sp. zn. 104 T 65/2006 a na jejímž základě mu měly být kanceláří z pokynu 
soudce zaslány pouze opisy meritorních rozhodnutí). Rozhodující však zůstává 
skutečnost, že důkaz tímto spisem u hlavního líčení soudem proveden nebyl a v 
důsledku toho pak soud akceptoval nesprávný návrh intervenujícího státního 
zástupce přednesený v závěrečné řeči, ve které po vyhodnocení výsledků 
provedeného dokazování navrhl obviněnému uložit souhrnný trest za současného 
zrušení výroku o trestu z rozsudku Okresního soudu v Karviné, soudu pro mládež, 
ze dne 3. 4. 2006 sp. zn. 10 Tm 75/2005. Pochybení lze spatřovat i v tom, že 
nebyl aktualizován i s ohledem na počet trestních stíhání obviněného v té době 
již více než 4 měsíce starý rejstřík trestů.

	

Za těchto okolností byl ve shora uvedených ustanoveních porušen zákon v 
neprospěch obviněného D. G. a Nejvyšší soud považuje v tomto směru stížnost pro 
porušení zákona za důvodnou.

Ministr spravedlnosti vytýkal napadenému rozhodnutí porušení zákona i v 
ustanoveních § 23 odst. 1 a § 31 odst. 1 tr. zákona, neboť podle jeho názoru 
celková výměra obou trestů uložených obviněnému, která činí 33 měsíců, je ve 
zřejmém nepoměru ke stupni nebezpečnosti jeho činu pro společnost. Podle názoru 
stěžovatele byl obviněný stíhán pro trestný čin krádeže podle § 247 odst. 1 
písm. a), e) tr. zákona, jehož se dopustil v období od 27. – 29. 8. 2005, což 
bylo asi měsíc poté, co dovršil věk osmnácti let, a čin tak spáchal ve věku 
blízkém věku mladistvých, což se mělo odrazit zřejmě v nižší výměře trestu.

Nejvyšší soud připouští, že v daném případě šlo o důraznější sankci, avšak 
samotný věk obviněného je pouze jednou z okolností, které okresní soud zahrnul 
do svých úvah o druhu a výměře trestu. Nemohl na druhé straně pominout i 
okolnosti, které zvyšovaly stupeň nebezpečnosti činu pro společnost, a to 
především stupeň narušení osoby obviněného, jeho sklon k páchání trestné 
činnosti téhož druhu, nedostatek snahy poučit se již ze samotných průběhů 
trestního řízení, jež proti němu byla vedena, korigovat své jednání tak, aby se 
další trestné činnosti vyvaroval, jakož i četnost útoků. Při akcentování 
principu individuální prevence pak Nejvyšší soud nedospěl k závěru, že uložením 
trestu v deklarované výši, byl v jeho neprospěch porušen zákon. 

Vzhledem k výše uvedené argumentaci Nejvyšší soud podle § 268 odst. 2 tr. řádu 
vyslovil, že pravomocným rozsudkem Okresního soudu v Karviné, pobočka v 
Havířově ze dne 4. 1. 2007 sp. zn. 105 T 108/2006,  a v řízení, které mu 
předcházelo,  byl porušen zákon   v ustanoveních § 35 odst. 2 tr. zákona a § 2 
odst. 5, 6 tr. řádu v neprospěch obviněného D. G.

Tento rozsudek   byl zrušen ve výroku o trestu, současně  byla zrušena i 
všechna další rozhodnutí na tento výrok obsahově navazující, pokud vzhledem ke 
změně, k níž došlo zrušením, pozbyla podkladu.

Věc byla přikázána Okresnímu soudu v Karviné, pobočka v Havířově, aby ji v 
potřebném rozsahu znovu projednal a rozhodl.

Úkolem Okresního soudu v Karviné, pobočka v Havířově, bude doplnit dokazování 
opatřením si a přečtením všech výše uvedených trestních spisů týkajících se 
obviněného tak, aby si sjednal jasno o časové posloupnosti spáchaných skutků a 
vyhlašovaných rozsudků, což je rozhodné z hlediska úvah o uložení souhrnného 
trestu. Dokazování bude nutno doplnit  i o aktualizovaný opis rejstříků trestů 
a hodnocení osoby obviněného tak, aby nově uložený souhrnný trest v sobě 
pojímal i zásady stanovené v ustanoveních § 23  a § 31 tr. zákona.  V 
neposlední řadě bude nutno při stanovení konkrétní výměry trestu řádně 
odůvodnit všechny úvahy a okolnosti, které při stanovení jeho výše soud 
zohlední. Při novém rozhodování  o trestu musí okresní soud také respektovat 
ustanovení § 273 tr. řádu, neboť Nejvyšší soud vyslovil, že zákon byl porušen v 
neprospěch obviněného, a tudíž v novém řízení nemůže dojít ke změně rozhodnutí 
v jeho neprospěch (zákaz reformationis in peius).

Podle § 270 odst. 4 tr. řádu je orgán, jemuž byla věc přikázána, vázán právním 
názorem, který vyslovil ve věci Nejvyšší soud, a je povinen provést procesní 
úkony, jejichž provedení Nejvyšší soud nařídil.

P o u č e n í : Proti tomuto rozhodnutí není opravný prostředek přípustný.

V Brně dne 27. listopadu 2007

Předsedkyně senátu:

JUDr. Danuše  N o v o t n á   
