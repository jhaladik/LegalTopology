Soud: Nejvyšší soud

Spisová značka: 4 Tz 49/2008

Datum rozhodnutí: 26.06.2008

Typ rozhodnutí: ROZSUDEK




4 Tz 49/2008

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne  26. 
června 2008 v senátě složeném z předsedy JUDr. J. P. a soudců JUDr. F. H. a 
JUDr. D. N. stížnost pro porušení zákona, kterou podal ministr spravedlnosti 
České republiky ve prospěch obviněného A. Ž., proti pravomocnému trestnímu 
příkazu Okresního soudu v Hodoníně ze dne 1. 2. 2006, sp. zn. 15 T 738/2005, a 
podle § 268 odst. 2,   § 269 odst. 2 a § 270 odst. 1 tr. ř. rozhodl  t a k t o:

Pravomocným trestním příkazem Okresního soudu v Hodoníně ze dne 1. 2. 2006, sp. 
zn. 15 T 738/2005 a  v řízení předcházejícím  b y l   p o r u š e n   z á k o 
n  v ustanoveních § 2 odst. 5, 6 tr. ř.,  § 35 odst. 2 tr. zák. v neprospěch 
obviněného A. Ž.  

Napadený trestní příkaz se  z r u š u j e  v celém rozsahu.       

Zrušují se též všechna další rozhodnutí na zrušený trestní příkaz obsahově 
navazující, pokud vzhledem ke změně, k níž došlo zrušením, pozbyla podkladu.

	

Okresnímu soudu v Hodoníně  s e   p ř i k a z u j e,  aby věc v potřebném 
rozsahu znovu projednal a rozhodl. 

Odůvodnění:

Trestním příkazem Okresního soudu v Hodoníně ze dne 1. 2. 2006, sp. zn. 15 T 
738/2005, byl obviněný A. Ž. uznán vinným trestným činem zanedbání povinné 
výživy podle § 213 odst. 1 tr. zák., kterého se dopustil v období od září 2003 
do července 2005 včetně, s výjimkou dubna, května, srpna, září a listopadu 
2004, ve V. n. M., okr. H. a jinde tím, že neplnil řádně svou zákonnou 
vyživovací povinnost vůči svému synovi nezl. A. Ž., a to částkou 1.000,- Kč 
měsíčně v období od září 2003 do června 2004 včetně a částkou 500,- Kč měsíčně 
v období od července 2004 do července 2005 včetně, splatnou vždy do každého 25. 
dne v měsíci předem k rukám matky dítěte A. K., jak mu vyplývalo ze zákona č. 
94/1963 Sb. a která mu byla konkretizována rozsudkem Okresního soudu v Hodoníně 
ze dne 14. 3. 2005, sp. zn. P 143/2000, v právní moci dne 8. 4. 2005, ačkoli si 
byl této povinnosti vědom a byl schopen vzhledem k okolnostem tuto povinnost 
plnit, přičemž tak dluží na výživném částku ve výši 6.700,- Kč. Za uvedené 
jednání a současně za sbíhající trestný čin krádeže podle § 247 odst. 1, 2 tr. 
zák., kterým byl uznán vinným trestním příkazem Okresního soudu v Hodoníně ze 
dne  1. 8. 2005, sp. zn.  2 T 481/2005, v právní moci dne 10. 12. 2005, byl 
obviněný podle § 247 odst. 2 tr. zák. za použití § 35 odst. 2 tr. zák., § 45 
odst. 1 tr. zák. a § 45a odst. 1 tr. zák. odsouzen k souhrnnému trestu obecně 
prospěšných prací ve výměře 400 hodin. Podle § 35 odst. 2 tr. zák. byl zároveň 
zrušen výrok o trestu v trestním příkazu Okresního soudu v Hodoníně ze dne 1. 
8. 2005, sp. zn. 2 T 481/2005, v právní moci dne 10. 12. 2005, a to včetně 
všech dalších rozhodnutí obsahově na výrok o trestu navazujících, pokud 
vzhledem ke změně, k níž došlo zrušením, pozbyla podkladu. Předmětný trestní 
příkaz Okresního soudu v Hodoníně ze dne 1. 2. 2006, sp. zn. 15 T 738/2005, 
nabyl právní moci dne 14. 2. 2007.

Proti trestnímu příkazu Okresního soudu v Hodoníně ze dne 1. 2. 2006, sp. zn. 
15 T 738/2005, podal ministr spravedlnosti České republiky stížnost pro 
porušení zákona ve prospěch obviněného A. Ž. Vytkl v ní, že zákon byl porušen v 
ustanoveních § 2 odst. 5, 6 tr. ř., § 35 odst. 2 tr. zák. v neprospěch 
obviněného A. Ž.   

V odůvodnění stížnosti pro porušení zákona ministr spravedlnosti uvedl, že 
Okresní soud v Hodoníně výrokem o uložení souhrnného trestu v předmětném 
trestním příkazu, porušil zákon v neprospěch obviněného A. Ž., neboť v trestní 
věci vedené  u Okresního soudu v Hodoníně pod sp. zn. 2 T 481/2005 bylo 
usnesením ze dne 30. 3. 2006, sp. zn. 2 T 481/2005, v právní moci dne 30. 3. 
2006, trestní stíhání obviněného A. Ž. podmíněně zastaveno podle § 307 odst. 1 
tr. ř. a podle § 307 odst. 2 tr. ř. mu byla stanovena zkušební doba jednoho 
roku. Zkušební doba uplynula dnem 30. 3. 2007 a podle § 308 odst. 2 tr. ř. se 
má v současné době za to, že se obviněný osvědčil. 

Závěrem stížnosti pro porušení zákona ministr spravedlnosti navrhl, aby 
Nejvyšší soud České republiky vyslovil podle § 268 odst. 2 tr. ř., že trestním 
příkazem Okresního soudu  v Hodoníně ze dne 1. 2. 2006, sp. zn. 15 T 738/2005, 
byl porušen zákon v neprospěch obviněného A. Ž. ve vytýkaném směru, aby podle § 
269 odst. 2 tr. ř. napadený trestní příkaz zrušil a dále postupoval podle § 270 
odst. 1 tr. ř.  

Nejvyšší soud České republiky podle § 267 odst. 3 tr. ř. přezkoumal zákonnost a 
odůvodněnost těch výroků rozhodnutí, proti nimž byla stížnost pro porušení 
zákona podána, v rozsahu a z důvodů v ní uvedených, jakož i řízení napadené 
části rozhodnutí předcházející,  a dospěl k závěru, že zákon porušen byl.

Po prostudování předmětného spisového materiálu Nejvyšší soud České republiky 
zjistil, že obviněný A. Ž.  byl trestním příkazem Okresního soudu v Hodoníně ze 
dne  1. 8. 2005, sp. zn. 2 T 481/2005, uznán vinným trestným činem krádeže 
podle § 247 odst. 1, 2 tr. zák., spáchaným ve spolupachatelství podle § 9 odst. 
2 tr. zák., za což byl odsouzen podle  § 247 odst. 2 tr. zák. za použití § 45 
odst. 1 tr. zák. a § 45a odst. 1 tr. zák. k trestu obecně prospěšných prací ve 
výměře 300 hodin. Podle § 228 odst. 1 tr. ř. byla obviněným uložena povinnost 
zaplatit společně a nerozdílně poškozené obchodní společnosti na náhradu škody 
částku 2.280,- Kč. Uvedený trestní příkaz byl obviněnému doručen dne 1. 12. 
2005 a obviněný A. Ž. proti němu podal dne 2. 12. 2005 odpor. Na citovaném 
trestním příkazu bylo však nesprávně, i přes podaný odpor, vyznačeno, že nabyl 
právní moci dne 10. 12. 2005 a s takto vyznačenou právní mocí byl i založen do 
spisu vedeného u Okresního soudu v Hodoníně pod sp. zn. 15 T 738/2005. 

Usnesením Okresního soudu v Hodoníně ze dne 30. 3. 2006, sp. zn. 2 T 481/2005, 
v právní moci dne 30. 3. 2006, bylo poté trestní stíhání obviněného A. Ž. 
podmíněně zastaveno podle § 307 odst. 1 tr. ř. a podle § 307 odst. 2 tr. ř. mu 
byla stanovena zkušební doba jednoho roku. Zkušební doba uplynula dnem 30. 3. 
2007 a podle § 308 odst. 2 tr. ř. se má v současné době za to, že se obviněný 
A. Ž. osvědčil. 

Následně byl trestním příkazem Okresního soudu v Hodoníně ze dne 1. 2. 2006, 
sp. zn. 15 T 738/2005, obviněný A. Ž. uznán vinným trestným činem zanedbání 
povinné výživy podle § 213 odst. 1 tr. zák., za což a současně však i za 
sbíhající trestný čin krádeže podle § 247 odst. 1, 2 tr. zák., kterým byl uznán 
vinným výše citovaým trestním příkazem Okresního soudu v Hodoníně ze dne 1. 8. 
2005, sp. zn. 2 T 481/2005, byl podle § 247 odst. 2  tr. zák. za použití § 35 
odst. 2 tr. zák., § 45 odst. 1 tr. zák. a § 45a odst. 1 tr. zák. odsouzen  k 
souhrnnému trestu obecně prospěšných prací ve výměře 400 hodin. Podle § 35 
odst. 2 tr. zák. byl zároveň zrušen výrok o trestu z trestního příkazu 
Okresního soudu v Hodoníně ze dne 1. 8. 2005, sp. zn. 2 T 481/2005, a to včetně 
všech dalších rozhodnutí obsahově na výrok  o trestu navazujících, pokud 
vzhledem ke změně, k níž došlo zrušením, pozbyla podkladu. Předmětný trestní 
příkaz Okresního soudu v Hodoníně ze dne 1. 2. 2006, sp. zn. 15 T 738/2005, 
nabyl právní moci dne 14. 2. 2007.

Podle ustanovení § 35 odst. 2 tr. zák. soud uloží souhrnný trest podle zásad 
uvedených v odstavci 1, když odsuzuje pachatele za trestný čin, který spáchal 
dříve než byl soudem prvního stupně vyhlášen odsuzující rozsudek za jiný jeho 
trestný čin. Spolu s uložením souhrnného trestu soud zruší výrok o trestu 
uloženém pachateli rozsudkem dřívějším. Souhrnný trest nesmí být mírnější než 
trest uložený rozsudkem dřívějším. V rámci souhrnného trestu musí soud vyslovit 
trest ztráty čestných titulů a vyznamenání, ztráty vojenské hodnosti, 
propadnutí majetku nebo propadnutí věci, jestliže takový trest byl vysloven již 
rozsudkem dřívějším.

Odsuzujícím rozsudkem (trestním příkazem) za jiný trestný čin se přitom rozumí 
odsuzující rozsudek (trestní příkaz) o jiném trestném činu bez ohledu na to, 
zda případně v řádném nebo mimořádném opravném řízení byl tento rozsudek 
(trestní příkaz) zrušen, pokud i po tomto opravném řízení věc skončila 
pravomocným odsouzením pachatele. V případě posuzované trestní věci (vedené u 
Okresního soudu v Hodoníně pod sp. zn. 2 T 481/2005) však došlo k podmíněnému 
zastavení trestního stíhání obviněného a v současné době se má za to, že se ve 
zkušební době osvědčil ve smyslu ustanovení § 308 odst. 2 tr. ř.   

Z výše uvedeného tedy jednoznačně vyplývá, že uložením souhrnného trestu 
stížností pro porušení zákona napadeným trestním příkazem podle ustanovení § 35 
odst. 2 tr. zák. vzhledem k trestnímu příkazu Okresního soudu v Hodoníně ze dne 
1. 8. 2005, sp. zn. 2 T 481/2005, došlo k porušení zákona v neprospěch 
obviněného A. Ž.   

Z obsahu trestního spisu vedeného u Okresního soudu v Hodoníně pod sp. zn. 15 T 
738/2005 vyplývá,  že Okresní soud v Hodoníně si předchozí trestní spis vedený 
pod  sp. zn. 2 T 481/2005 jako důkaz neopatřil, proto žádným způsobem 
nezjistil, že právní moc na trestním příkazu Okresního soudu v Hodoníně ze dne 
1. 8. 2005, sp. zn. 2 T 481/2005, byla vyznačena nesprávně, když obviněný proti 
příslušnému trestnímu příkazu podal v zákonné lhůtě odpor. Okresní soud v 
Hodoníně tedy v této trestní věci neshromáždil všechny podklady potřebné pro 
rozhodnutí ve věci, zejména další trestní spis Okresního soudu v Hodoníně 
týkající se předchozí trestné činnosti obviněného A. Ž. a neučinil tak potřebné 
kroky ke zjištění, v jakém stadiu se věc nachází, nezjistil skutkový stav věci 
v rozsahu, který byl nezbytný pro jeho rozhodnutí, důkazy chybně zhodnotil, v 
důsledku čehož byl napadeným trestním příkazem porušen zákon i v ustanovení § 2 
odst. 5, odst. 6 tr. ř. v neprospěch obviněného A. Ž.  

Podle § 266 odst. 2 tr. ř. lze proti výroku o trestu stížnost pro porušení 
zákona podat jen tehdy, jestliže trest je ve zřejmém nepoměru k stupni 
nebezpečnosti činu pro společnost nebo k poměrům pachatele nebo jestliže 
uložený druh trestu je v zřejmém rozporu s účelem trestu.

Pokud Okresní soud v Hodoníně uložil stížností pro porušení zákona napadeným 
trestním příkazem obviněnému A. Ž. souhrnný trest i za čin z trestního příkazu 
Okresního soudu v Hodoníně ze dne 1. 8. 2005, sp. zn. 2 T 481/2005, který však 
v důsledku podaného odporu nenabyl právní moci a ohledně kterého se má v 
současné době za to, že se obviněný podle § 308 odst. 2 tr. ř.  osvědčil 
(řízení tedy neskončilo pravomocným odsouzením obviněného), je třeba dle názoru 
Nejvyššího soudu České republiky považovat takovýto postup za uložení druhu 
trestu, který je v zřejmém nepoměru ke stupni nebezpečnosti činu pro společnost 
ve smyslu § 266 odst. 2 tr. ř. 

Nejvyšší soud České republiky proto podle § 268 odst. 2 tr. ř. vyslovil, že 
pravomocným trestním příkazem Okresního soudu v Hodoníně ze dne 1. 2. 2006, sp. 
zn. 15 T 738/2005, byl porušen zákon v ustanoveních § 35 odst. 2 tr. zák. a v 
řízení předcházejícím též v ustanovení  § 2 odst. 5, odst. 6 tr. ř. v 
neprospěch obviněného A. Ž. a podle § 269 odst. 2 tr. ř. napadený trestní 
příkaz zrušil v celém rozsahu, neboť výrok o vině v trestním příkazu nemůže sám 
o sobě zůstat pravomocný se zřetelem na důsledky případně podaného odporu proti 
výroku o trestu uvedené v § 314g odst. 2 tr. ř. (podáním odporu se ruší celý 
trestní příkaz). Nejvyšší soud České republiky dále zrušil i všechna další 
rozhodnutí na zrušený trestní příkaz obsahově navazující, pokud vzhledem ke 
změně, k níž došlo zrušením, pozbyla podkladu.

Podle § 270 odst. 1 tr. ř. bylo přikázáno Okresnímu soudu v Hodoníně, aby věc v 
potřebném rozsahu znovu projednal a rozhodl, přičemž aby při rozhodování o 
trestu obviněného A. Ž. respektoval všechna zákonná ustanovení pro ukládání 
trestu, včetně ustanovení § 35 odst. 2 tr. zák., tedy aby souhrnný trest 
neukládal.  Nejvyšší soud České republiky v této souvislosti zdůrazňuje, že v 
novém řízení nemůže dojít ke změně rozhodnutí v neprospěch obviněného A. Ž., a 
tedy ani k uložení přísnějšího trestu, neboť Nejvyšší soud vyslovil, že zákon 
byl porušen v neprospěch obviněného (§ 273 tr. ř.).

Poučení: Proti tomuto rozhodnutí není opravný prostředek přípustný.

V Brně dne 26. června 2008

Předseda senátu:

JUDr. J. P.

	

	
