Soud: Nejvyšší soud

Spisová značka: 4 Tz 221/2003

Datum rozhodnutí: 29.01.2004

Typ rozhodnutí: Rozsudek




4 Tz 221/2003

ČESKÁ   REPUBLIKA

R O Z S U D E K 

J M É N E M   R E P U B L I K Y

Nejvyšší soud České republiky projednal ve veřejném zasedání konaném dne 29. 
ledna 2004 v senátě složeném z předsedy JUDr. Jiřího Pácala a soudců JUDr. 
Danuše Novotné  a JUDr. Juraje Malika stížnost pro porušení zákona, kterou 
podal ministr spravedlnosti České republiky ve prospěch obviněného M. L., proti 
pravomocnému usnesení bývalého Vojenského obvodového soudu Olomouc ze dne 24. 
10. 1991, sp. zn. 1 Rtv-110/91, a podle  § 268 odst. 2, § 269 odst. 2 a § 270 
odst. 1 tr. ř. rozhodl    t a k t o :

Pravomocným usnesením bývalého Vojenského obvodového soudu Olomouc ze dne 24. 
10. 1991, sp. zn. 1 Rtv-110/91,  b y l   p o r u š e n   z á k o n   v 
ustanoveních § 1 odst. 1, odst. 2 zák. č. 119/1990 Sb., o soudní rehabilitaci, 
ve znění pozdějších předpisů, a v řízení, které mu předcházelo, v ustanoveních 
§ 2 odst. 5, odst. 6 tr. ř., ve znění účinném do 31. 12. 1993, v neprospěch 
obviněného M. L.

Napadené usnesení   s e   z r u š u j e.

	

Zrušují se též všechna další rozhodnutí na zrušené usnesení obsahově 
navazující, pokud vzhledem ke změně, k níž došlo zrušením, pozbyla podkladu, 
zejména se zrušuje rozsudek bývalého Vojenského obvodového soudu Olomouc ze dne 
24. 10. 1991, sp. zn. 1 Rtv-110/91.

Okresnímu soudu v Ostravě  s e  p ř i k a z u j e, aby věc v potřebném rozsahu 
znovu projednal a rozhodl.

Odůvodnění:

Usnesením bývalého Vojenského obvodového soudu Olomouc ze dne 24. 10. 1991, sp. 
zn. 1 Rtv-110/91, bylo rozhodnuto v trestní věci obviněného M. L. tak, že 
rozsudek bývalého Nižšího vojenského soudu v Ostravě ze dne 30. 11. 1956, sp. 
zn. T-387/56, se podle § 14 odst. 1 písm. f) zák. č. 119/1990 Sb. zrušuje ve 
výroku o trestu odnětí svobody ve výši 14 měsíců a že se zároveň zrušují 
všechna další rozhodnutí obsahově navazující. Usnesení nabylo právní moci dnem 
24. 10. 1991, když jak obviněný, tak tehdejší vojenský obvodový prokurátor se 
práva stížnosti vzdali.

V navazujícím hlavním líčení bylo rozsudkem Vojenského obvodového soudu Olomouc 
ze dne 24. 10. 1991, sp. zn. 1 Rtv-110/91, rozhodnuto tak, že při nezměněném 
výroku o vině z rozsudku bývalého Nižšího vojenského soudu v Ostravě ze dne 30. 
11. 1956, sp. zn. T-387/56, jímž byl obviněný pravomocně uznán vinným trestným 
činem vyhýbání se služební povinnosti podle § 270 odst. 1 písm. b) zákona č. 
86/1950 Sb., s přihlédnutím k ustanovení § 24 odst. 1 písm. a) tr. zák.  se 
upouští od potrestání. Rozsudek nabyl právní moci dnem 24. 10. 1991.

Proti usnesení bývalého Vojenského obvodového soudu Olomouc ze dne 24. 10. 
1991, sp. zn. 1 Rtv-110/91, podal ministr spravedlnosti stížnost pro porušení 
zákona ve prospěch obviněného M. L. Vytkl v ní, že zákon byl porušen v 
ustanovení § 2 odst. 6 tr. ř. ve vztahu k ustanovení § 1 odst. 1, odst. 2 zák. 
č. 119/1990 Sb., o soudní rehabilitaci,   a k ustanovení § 270 odst. 1 písm. b) 
tr. zák. č. 86/1950 Sb.

	

V odůvodnění stížnosti pro porušení zákona ministr spravedlnosti namítl, že 
bývalý Vojenský obvodový soud Olomouc při projednávání žádosti obviněného M. 
L.  o soudní rehabilitaci nepostupoval důsledně podle zákona č. 119/1990 Sb. V 
daném případě byla rehabilitace zúžena na výrok o vině, i když smyslem zákona 
bylo rehabilitovat, a to nejen právně, ale i morálně co nejvíce těch, kteří v 
období totalitního režimu trpěli a byli pronásledováni. Z napadeného usnesení 
je zřejmé, že důvodem odmítnutí vojenské služby bylo náboženské přesvědčení 
obviněného M. L., aniž by byla vyhodnocena konkrétní situace v době, kdy došlo 
k trestné činnosti obviněného. Jednalo se o situaci, kdy přes obecně 
deklarovanou náboženskou svobodu nebyla současně zajištěna možnost tuto 
svobodu, v případě konfliktu s danými občanskými povinnostmi, realizovat. 
Nebylo přiměřeně vzato v úvahu ani základní právo obviněného vyplývající z čl. 
18 Všeobecné deklarace lidských práv, tedy právo na svobodu svědomí, které 
nelze zaměňovat se svobodou víry ani se svobodou náboženskou, zejména když 
motiv jednání pod imperativem svědomí je v případě odmítání vojenské služby 
nutno považovat za určující. Podle ministra spravedlnosti bývalý Vojenský 
obvodový soud Olomouc pochybil, když v rehabilitačním řízení ponechal v 
platnosti výrok o vině obviněného M. L. nezměněný a odvolal se přitom na nález 
pléna Ústavního soudu ČR ze dne 26. 3. 2003, sp. zn. Pl. ÚS 42/02.

Závěrem stížnosti pro porušení zákona ministr spravedlnosti navrhl, aby 
Nejvyšší soud vyslovil podle § 268 odst. 2 tr. ř., že usnesením bývalého 
Vojenského obvodového soudu Olomouc ze dne 24. 10. 1991, sp. zn. 1 Rtv-110/91, 
byl porušen zákon v neprospěch obviněného M. L. ve vytýkaném směru, aby podle § 
269 odst. 2 tr. ř. napadené usnesení zrušil, stejně jako další rozhodnutí na 
zrušené usnesení obsahově navazující, pokud vzhledem ke změně, k níž došlo 
zrušením, pozbyla podkladu, a dále postupoval podle § 270 tr. ř.

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i řízení napadené části rozhodnutí 
předcházející a shledal, že zákon byl porušen. 

Podle § 1 odst. 1 zák. č. 119/1990 Sb., o soudní rehabilitaci, ve znění  
pozdějších předpisů (dále jen „rehabilitační zákon“), je účelem tohoto zákona 
zrušit odsuzující soudní rozhodnutí za činy, které v rozporu s principy 
demokratické společnosti respektující občanská politická práva a svobody 
zaručené ústavou a vyjádřené v mezinárodních dokumentech  a mezinárodních 
právních normách zákon označoval za trestné, umožnit rychlé přezkoumání případů 
osob takto protiprávně odsouzených v důsledku porušování zákonnosti na úseku 
trestního řízení, odstranit nepřiměřené tvrdosti v používání represe, 
zabezpečit neprávem odsouzeným osobám společenskou rehabilitaci a přiměřené 
hmotné odškodnění a umožnit ze zjištěných nezákonností vyvodit důsledky proti 
osobám, které platné zákony vědomě nebo hrubě porušovaly. Podle odst. 2 
citovaného ustanovení činy, které směřovaly k uplatnění práv a svobod občanů 
zaručených ústavou a vyhlášených ve Všeobecné deklaraci lidských práv         a 
v navazujících mezinárodních paktech o občanských a politických právech, byly 
československými trestními zákony prohlášeny za trestné v rozporu s 
mezinárodním právem  a mezinárodnímu právu odporovalo také jejich trestní 
stíhání a trestání.

Rehabilitační zákon zrušil některá soudní rozhodnutí přímo sám, u jiných 
předpokládal jejich zrušení po provedeném přezkumném řízení. Podle § 4 tohoto 
zákona přezkumné řízení bylo možno konat ve věcech, v nichž bylo v době od 25. 
února 1948 do 1. ledna 1990 vyhlášeno odsuzující soudní rozhodnutí, jež nabylo 
právní moci, pro jiné zločiny, trestné činy, přečiny nebo přestupky neuvedené v 
§ 2, spáchané po 5. květnu 1945, mimo jiné též pro trestný čin vyhýbání se 
služební povinnosti podle § 270 odst. 1 písm. b) zákona č. 86/1950 Sb. Bývalý 
Vojenský obvodový soud Olomouc, který v této věci přezkumné řízení podle 
rehabilitačního zákona ve věci obviněného M. L. prováděl, se však důsledně 
citovaným účelem rehabilitačního zákona neřídil.

Jak je zřejmé z napadeného usnesení, Vojenský obvodový soud Olomouc se výrokem 
o vině obsaženým v rozsudku bývalého Nižšího vojenského soudu v Ostravě ze dne 
30. 11. 1956, sp. zn. T-387/56, blíže nezabýval, protože jej považoval za 
správný a zaměřil se jen na otázku přiměřenosti trestu. Tato skutečnost vyplývá 
z odůvodnění napadeného usnesení, kde je uvedeno, že pokud jde o výrok o vině, 
vojenský soud nezjistil v této části rozsudku žádné pochybení ve smyslu § 14 
rehabilitačního zákona, rovněž právní kvalifikace jednání obviněného jako 
trestného činu vyhýbání se služební povinnosti podle § 270 odst. 1 písm. b) 
zákona č. 86/1950 Sb. byla učiněna v souladu se zákonem. Z odůvodnění 
napadeného usnesení je zřejmé, že bývalý Vojenský obvodový soud Olomouc 
vycházel ze zjištění rozsudku bývalého Nižšího vojenského soudu v Ostravě ze 
dne 30. 11. 1956, sp. zn.  T-387/56, že obviněný M. L. dne 2. 11. 1956 v 
Bohumíně u útvaru, kde nastoupil vojenskou základní službu, odmítl převzíti 
vojenský stejnokroj a vůbec službu vykonávati, odvolávaje se přitom na své 
náboženské přesvědčení.

Zde je na místě připomenout zejména právní názor a závěry nálezu pléna 
Ústavního soudu ČR ze dne 26. 3. 2003, sp. zn. Pl. ÚS 42/02 a navazujícího 
rozsudku Nejvyššího soudu ČR ze dne 22. 5. 2003, sp. zn. 15 Tz 67/2003, v jiné 
obdobné trestní věci, že „pokud obviněný odmítl konat vojenskou službu z důvodu 
svého náboženského přesvědčení, a toto jeho jednání bylo reálně projeveným 
osobním rozhodnutím diktovaným svědomím, na kterém se maximy plynoucí z víry či 
náboženského přesvědčení toliko podílely, pak svým jednáním pouze uplatňoval i 
tehdejší Ústavou 9. května č. 150/1948 Sb. zaručené právo na svobodu svědomí a 
náboženského přesvědčení. Ačkoli totiž citovaná ústava deklarovala v § 15 odst. 
1 svobodu svědomí, zároveň ji nepřípustně omezila již v odstavci 2 citovaného 
ustanovení, podle něhož mj. víra nebo přesvědčení nemůže být nikomu na újmu, 
nemůže však být důvodem k tomu, aby někdo odpíral plnit občanskou povinnost 
uloženou mu zákonem. Deklarovanou svobodu svědomí tak negovala i v § 34 odst. 2 
tak, když stanovila každému občanu povinnost mj. konat vojenskou službu, navíc 
v době, kdy tehdejší právní řád neumožňoval alternativu k výkonu základní 
vojenské služby pro případy, kdyby její výkon vedl k popření náboženského 
přesvědčení jednotlivce. Vzhledem k uvedenému a s odkazem na výše citované 
výkladové teze vztahující se k naplňování svobody svědomí jednotlivce i z 
pohledu dnes platných norem, především čl. 15 odst. 1 Listiny základních práv a 
svobod, nelze považovat jednání obviněného spočívající v odmítnutí konání 
vojenské služby v roce 1953 za trestný čin“.

Z konfrontace napadeného rozhodnutí s výše uvedenými právními názory a závěry 
Ústavního soudu i Nejvyššího soudu je zřejmé, že rehabilitační senát bývalého 
Vojenského obvodového soudu Olomouc, pokud nepřezkoumal též výrok o vině 
trestným činem vyhýbání se služební povinnosti podle § 270 odst. 1 písm. b) 
zákona č. 86/1950 Sb., a to ve smyslu shora uvedeném, porušil zákon v 
ustanoveních § 1 odst. 1, odst. 2 zákona o soudní rehabilitaci, a v řízení, 
které mu předcházelo, v ustanoveních § 2 odst. 5, odst. 6 tr. ř., ve znění 
účinném do 31. 12. 1993, v neprospěch obviněného M. L. Jako důsledek této 
skutečnosti Nejvyšší soud podle § 269 odst. 2 tr. ř. zrušil v celém rozsahu 
nejen napadené usnesení, nýbrž i všechna další rozhodnutí na toto usnesení 
obsahově navazující, pokud vzhledem ke změně, k níž došlo jeho zrušením, 
pozbyla podkladu, zejm. rozsudek bývalého Vojenského obvodového soudu Olomouc 
ze dne 24. 10. 1991, sp. zn. 1 Rtv-110/91.

Nejvyšší soud nemohl ve věci sám meritorně rozhodnout, neboť podle § 271 odst. 
1  tr. ř. může postupovat tímto způsobem jen, je-li možno rozhodnutí učinit na 
podkladě skutkového stavu, který byl v napadeném rozhodnutí správně zjištěn. 
Tuto podmínku neshledal Nejvyšší soud splněnou a jako další překážku bránící 
takovému postupu spatřoval v tom, že neměl k dispozici původní trestní spis.

Okresnímu soudu v Ostravě jako soudu nyní podle § 7 odst. 1 rehabilitačního 
zákona příslušnému bylo proto podle § 270 odst. 1 tr. ř. přikázáno, aby věc v 
potřebném rozsahu znovu projednal a rozhodl, přičemž soud bude podle § 270 
odst. 4 tr. ř. vázán právním názorem, který v tomto rozsudku vyslovil Nejvyšší 
soud.

Poučení: Proti tomuto rozhodnutí není opravný prostředek přípustný.

V Brně dne 29. ledna 2004

Předseda senátu:

JUDr. Jiří Pácal  

	

	
