Soud: Nejvyšší soud

Spisová značka: 30 Cdo 320/2018

Datum rozhodnutí: 14.02.2019

Typ rozhodnutí: ROZSUDEK


Heslo: Zadostiučinění (satisfakce)

Dotčené předpisy: § 277 předpisu č. 141/1961Sb., § 31a odst. 2 předpisu č. 82/1998Sb.

Kategorie rozhodnutí: C




30 Cdo 320/2018-340




ČESKÁ REPUBLIKA
ROZSUDEK
JMÉNEM REPUBLIKY

Nejvyšší soud České republiky rozhodl v senátě složeném z předsedy JUDr. Pavla 
Simona a soudců JUDr. Davida Vláčila a Mgr. Víta Bičáka v právní věci žalobce 
M. K., nar. XY, bytem v XY, zastoupeného Mgr. Annou Větrovskou, advokátkou se 
sídlem v Praze 1, Štěpánská 630/57, proti žalované České republice – 
Ministerstvu spravedlnosti, se sídlem v Praze 2, Vyšehradská 427/16, o 
zadostiučinění za nemajetkovou újmu, vedené u Obvodního soudu pro Prahu 2 pod 
sp. zn. 11 C 81/2014, o dovolání žalobce proti rozsudku Městského soudu v Praze 
ze dne 31. 8. 2017, č. j. 25 Co 177/2017-294, takto:

Rozsudek Městského soudu v Praze ze dne 31. 8. 2017, č. j. 25 Co 177/2017-294, 
ve výroku I, v rozsahu, v jakém jím byl dotčen rozsudek soudu prvního stupně ve 
výrocích III a IV, a ve výroku V, o nákladech řízení a rozsudek Obvodního soudu 
pro Prahu 2 ze dne 2. 12. 2016, č. j. 11 C 81/2014-235, ve výrocích III, IV a 
závislém nákladovém výroku V se zrušují a věc se v uvedeném rozsahu vrací 
Obvodnímu soudu pro Prahu 2 k dalšímu řízení; jinak se dovolání žalobce odmítá.

Odůvodnění:

I.	Dosavadní průběh řízení
1.	Žalobce se podanou žalobou (po jejím částečném omezení v důsledku 
dílčího uspokojení nároku žalovanou a po její částečné změně) domáhal jednak 
poskytnutí blíže specifikované omluvy a vedle toho požadoval peněžitou náhradu 
imateriální újmy v celkové výši 200 000 Kč s příslušenstvím, jež měla sloužit 
jak k odčinění újmy způsobené mu nezákonným trestním stíháním, tak současně ke 
kompenzaci nároků majících svůj původ v nepřiměřené délce blíže 
konkretizovaného trestního řízení. 
2.	Obvodní soud pro Prahu 2 (dále jen „soud prvního stupně“) rozsudkem 
ze dne 2. 12. 2016, č. j. 11 C 81/2014-235, žalobě zčásti vyhověl a uložil 
žalované povinnost poskytnout žalobci konkretizovanou písemnou omluvu (výrok 
I), naproti tomu zamítl požadavek na omluvu v rozsahu, v němž se měla vztahovat 
k vyslovení „nedbalosti“ postupu orgánů činných v trestním řízení, k porušení 
práva na spravedlivé řízení a k popisu následku nezákonného odsouzení jako „v 
osobním životě žalobce těžko odčinitelného“ (výrok II).  Dále soud prvního 
stupně (výrokem III) uložil žalované povinnost zaplatit žalobci 55 110 Kč s 
příslušenstvím z titulu zadostiučinění za nemajetkovou újmu způsobenou 
nepřiměřenou délkou řízení a současně rozhodl o přiznání zákonného 
příslušenství z opožděně vyplacené částky 90 000 Kč. Ohledně částky 144 890 Kč 
s příslušenstvím nepovažoval žalobu za důvodnou, když v souvislosti s nezákonně 
vedeným trestním stíháním, ústícím v pravomocný odsuzující rozsudek, který byl 
následně zrušen, měl žalobci dobrovolně poskytnuté plnění ze strany žalované ve 
výši 90 000 Kč za přiměřené (výrok IV) a rozhodl též o povinnosti žalované 
zaplatit žalobci na náhradě nákladů řízení částku 14 417,50 Kč (výrok V).
3.	 Z podnětu včas podaného odvolání obou účastníků Městský soud v Praze 
(dále jen „odvolací soud“) svým rozsudkem ze dne 31. 8. 2017, č. j. 25 Co 
177/2017-294, rozsudek soudu prvního stupně ve výrocích I, II a IV potvrdil 
(výrok I rozsudku odvolacího soudu), ve výroku III jej zčásti (ohledně částky 
36 750 Kč s příslušenstvím a ohledně zákonného úroku z částky 90 000 Kč) 
potvrdil a zčásti jej (ohledně částky 18 360 Kč s příslušenstvím) změnil tak, 
že žalobu i v tomto rozsahu zamítl (výrok II rozsudku odvolacího soudu). 
Současně vyslovil, že žalovaná je povinna zaplatit žalobci náhradu nákladů 
řízení před soudy obou stupňů ve výši 43 252,50 Kč (výrok III rozsudku 
odvolacího soudu).
4.	Soud prvního stupně vycházel na základě jím provedeného dokazování ze 
zjištění, podle něhož žalobci bylo sděleno policejním orgánem obvinění pro 
skutek, v němž byl spatřován trestný čin ublížení na zdraví, jehož se měl 
dopustit dne 19. 11. 2005, coby účastník dopravní nehody. Na základě podané 
obžaloby Obvodního státního zástupce pro Prahu 2 byl žalobce (tehdy jako 
obviněný) rozsudkem Obvodního soudu pro Prahu 2 ze dne 16. 3. 2007, sp. zn. 2 T 
121/2006, (dále též „posuzované řízení“) uznán vinným pro blíže popsaný skutek 
kvalifikovaný jako trestný čin ublížení na zdraví s tím, že mu byl uložen trest 
odnětí svobody v trvání pěti měsíců podmíněně, odložený na zkušební dobu 
osmnácti měsíců. Městský soud v Praze, jako soud odvolací, svým usnesením ze 
dne 24. 10. 2007, sp. zn. 8 To 326/2007, zamítl odvolání žalobce (obviněného) 
jako nedůvodné a následně bylo pro nedůvodnost usnesením Nejvyššího soudu ze 
dne 4. 11. 2009, sp. zn. 3 Tdo 839/2009, odmítnuto i jím podané dovolání. Jako 
zjevně nedůvodná byla usnesením Ústavního soudu ze dne 14. 10. 2010, sp. zn. 
III. ÚS 744/10, rovněž odmítnuta později podaná ústavní stížnost. Avšak na 
základě návrhu žalobce (odsouzeného) učiněného dne 9. 5. 2011, Obvodní soud pro 
Prahu 2 po doplnění dokazování ústavním znaleckým posudkem svým usnesením ze 
dne 19. 9. 2013, sp. zn. 2 T 121/2006, povolil obnovu trestního řízení a 
současně zrušil výrok o vině a trestu z výše označeného odsuzujícího rozsudku. 
Vyšlo totiž na základě znaleckého posudku vypracovaného v jiném 
(občanskoprávním) řízení najevo, že střet vozidel ve skutečnosti zavinila 
řidička druhého z vozidel, jež měly na dopravní nehodě účast. Usnesení o 
povolení obnovy řízení nabylo právní moci dne 24. 9. 2013 a následně dalším 
usnesením téhož soudu ze dne 30. 9. 2013 bylo trestní stíhání nynějšího žalobce 
pravomocně zastaveno podle ustanovení § 172 odst. 1 písm. b) zákona č. 141/1961 
Sb., o trestním řízení soudním (trestní řád), ve znění pozdějších předpisů 
(dále jen „tr. řád“). 
5.	V rovině vlastního právního posouzení dospěl soud prvního stupně v 
rámci kompenzačního řízení k závěru, že usnesení o sdělení obvinění představuje 
nezákonné rozhodnutí za situace, kdy účinky pravomocného odsuzujícího rozsudku 
byly odklizeny usnesením soudu o povolení obnovy trestního řízení, aby následně 
bylo trestní stíhání žalobce pro skutek, v němž byl spatřován trestný čin 
ublížení na zdraví, podle ustanovení § 223 zákona č. 140/1961 Sb., trestní 
zákon, ve znění pozdějších předpisů, zastaveno s odůvodněním, že skutek, pro 
který byl žalobce stíhán, není trestným činem a nebyl důvod k postoupení věci 
jinému orgánu. Při aplikaci zákona č. 82/1998 Sb., o odpovědnosti za škodu 
způsobenou při výkonu veřejné moci rozhodnutím nebo nesprávným úředním postupem 
a o změně zákona České národní rady č. 358/1992 Sb., o notářích a jejich 
činnosti (notářský řád), ve znění pozdějších předpisů (dále jen „OdpŠk“), soud 
prvního stupně při posuzování délky trestního řízení vycházel z toho, že je 
třeba řízení rozdělit na dva relativně samostatné úseky – od sdělení obvinění 
až do okamžiku odmítnutí ústavní stížnosti, když druhý úsek byl naopak vymezen 
od okamžiku zahájení řízení o návrhu na povolení obnovy trestního řízení až do 
právní moci usnesení o zastavení trestního stíhání. Konstatoval, že trestní 
řízení probíhalo vůči žalobci korektním způsobem, a proto z písemné omluvy, 
kterou jinak uložil žalované zaslat žalobci, vypustil (formou zamítnutí žaloby) 
údaj o nedbalém postupu orgánů činných v trestním řízení. Současně ani 
neshledal, že by bylo porušeno právo žalobce na spravedlivé řízení a neměl 
rovněž za prokázané, že by nezákonné rozhodnutí vedlo k těžko odčinitelným 
následkům v žalobcově osobním životě. Proto žalobci, vedle již žalovanou 
vyplacené částky 90 000 Kč, náleží toliko k ní se připínající příslušenství a 
dále částka 55 110 Kč s příslušenstvím vážící se k nároku uplatněnému z titulu 
nepřiměřené délky trestního řízení. 
6.	Odvolací soud, který vyšel ze skutkových zjištění soudu prvního 
stupně, se v převážném rozsahu ztotožnil i s hodnocením skutkového stavu a při 
právním posouzení vycházel z týchž zákonných ustanovení, která aplikoval již 
soud prvního stupně. Dospěl ke shodnému závěru, že žalobci vznikla nemajetková 
újma jako následek nezákonného usnesení o sdělení obvinění, respektive 
nezákonného odsuzujícího rozsudku, po zhodnocení jednotlivých kritérií přitakal 
soudu prvního stupně v tom, že již žalovanou dobrovolně poskytnuté 
zadostiučinění nemajetkové újmy v částce 90 000 Kč je dostačující; naopak ve 
vztahu k požadavku na náhradu imateriální újmy spočívající v nepřiměřené délce 
řízení se sice odvolací soud se soudem prvého stupně shodl v tom, že je třeba 
odškodnit dvě relativně samostatné fáze trestního řízení, odchylně však měl za 
to, že stav nejistoty se u žalobce v druhé fázi projevoval nikoliv již od 
okamžiku podání návrhu na obnovu trestního řízení, nýbrž až od právní moci 
usnesení o povolení obnovy, jímž byl současně odklizen do té doby pravomocný 
odsuzující rozsudek a rozhodnutí na něj obsahově navazující. Druhá fáze řízení 
tak podle odvolacího soudu netrvala nalézacím soudem zvažovaných dvacet devět 
měsíců, nýbrž jen měsíc jediný, proto v jejím rámci nelze hovořit o nepřiměřené 
délce řízení. Odvolací soud tak ve vztahu k částce 18 360 Kč s příslušenstvím, 
jež podle výpočtů soudu prvního stupně měla připadnout právě na onu druhou 
etapu trestního řízení, neshledal v uvedeném rozsahu nárok oprávněným. Znovu 
pak rozhodl o náhradě nákladů řízení před soudy obou stupňů s tím, že žalobce 
byl ve všech svých požadavcích v základu nároku úspěšný.

II.	Dovolání a vyjádření k němu
7.	Rozsudek odvolacího soudu napadl žalobce včasným dovoláním v rozsahu 
pro něj částečně nepříznivého výroku I rozsudku odvolacího soudu, jímž byl, 
mimo jiné, potvrzen i výrok II a IV rozsudku soudu prvního stupně. Dále napadl 
výrok II rozsudku odvolacího soudu v té jeho části, v níž došlo k částečnému 
zamítnutí žaloby ohledně částky 18 360 Kč s příslušenstvím. 
8.	Žalobce předeslal, že jeho dovolání je přípustné ve smyslu ustanovení 
§ 237 o. s. ř., neboť napadené rozhodnutí odvolacího soudu spočívá na vyřešení 
otázky hmotného nebo procesního práva, při jejímž řešení se odvolací soud 
odchýlil od ustálené rozhodovací praxe dovolacího soudu, zejména v hodnocení 
dopadů trestního stíhání a výše přiznaného zadostiučinění. Naopak ve vztahu k 
posouzení celkové délky řízení v závislosti na povolení obnovy trestního řízení 
se dožadoval odlišného posouzení, než které dříve Nejvyšší soud učinil při 
zvažování vztahu délky řízení a povolení obnovy (občanskoprávního) řízení.
9.	V dovolání (a jeho včasném doplnění) žalobce ohlašoval následující 
dovolací výhrady na adresu napadeného rozsudku odvolacího soudu: 1) soudy 
porušily jeho základní právo na spravedlivý proces, k čemuž bylo odkazováno na 
rozličná rozhodnutí Ústavního soudu. Zdůraznil, že 2) odvolacím soudem řešená 
otázka celkové délky řízení s ohledem na hlediska vtělená do ustanovení § 31a 
OdpŠk a se zřetelem k povolené obnově trestního řízení má být dovolacím soudem 
vyřešena jinak. Napadené rozhodnutí závisí na vyřešení otázky hmotného nebo 
procesního práva vztahující se k ochraně základních práv a svobod, při jejímž 
řešení se odvolací soud odchýlil od ustálené judikatury Ústavního soudu (ve 
smyslu stanoviska pléna Ústavního soudu ze dne 28. 11. 2017, sp. zn. Pl. ÚS-st. 
45/16). Žalobce zdůraznil, že 3) rozsudek odvolacího soudu je nesprávně založen 
na právním závěru, že trestní stíhání žalobce nebylo nezákonné a postup orgánů 
činných v trestním řízení vůči němu nebyl nedbalý, a proto mu měla být omluva 
přiznána v celém jím požadovaném rozsahu. Rovněž 4) nebyl potvrzen předpoklad 
obsažený v usnesení o zahájení trestního stíhání o spáchání trestného činu ze 
strany žalobce (obviněného) a určující je proto toliko konečný výsledek 
trestního stíhání. Také 5) celkovou dobu trestního řízení je třeba posuzovat 
jednotně a nikoliv izolovat jeho jednotlivé fáze. Řízení o obnově sleduje v 
trestním procesu jiný účel, nežli je tomu v řízení občanskoprávním, a nelze tak 
mechanicky aplikovat závěry dosavadní judikatury plynoucí např. z rozsudku 
Nejvyššího soudu ze dne 1. 6. 2016, sp. zn. 30 Cdo 2780/2015. Žalobce se 
domáhá, aby tam řešená právní otázka byla dovolacím soudem nyní vyřešena jinak. 
Namítal dále, že 6) je zcela nedostatečná výše přiznaného zadostiučinění, kdy 
při jejím zvažování nebyla respektována judikatura Nejvyššího soudu, odkazoval 
přitom na rozsudek ze dne 27. 6. 2012, sp. zn. 30 Cdo 2813/2011, a to ať už ve 
vztahu k délce řízení nebo k výši a formě zadostiučinění za nezákonné trestní 
stíhání. Argumentoval rovněž, že výsledná částka přiznaného zadostiučinění 
neodpovídá tradicím, životní úrovni a ani právnímu systému České republiky. 
Žalobce, vědom si nepřípustnosti dovolání do výroku o nákladech řízení, jen 
upozornil, že ač byl zastoupen advokátem, nebyly mu odvolacím soudem přiznány 
náklady odvolacího řízení, a to z důvodu zjevného opomenutí. 
10.	Žalovaná se k podanému dovolání nevyjádřila.

III.	Zastoupení, včasnost a náležitosti dovolání
11.	Nejvyšší soud v dovolacím řízení postupoval a o dovolání rozhodl 
podle zákona č. 99/1963 Sb., občanský soudní řád, ve znění účinném od 1. 1. 
2014 do 29. 9. 2017 (viz čl. II bod 2 zákona č. 293/2013 Sb. a čl. II bod 2 
zákona č. 296/2017 Sb.), dále jen „o. s. ř.“.

12.	Dovolání bylo podáno včas, osobou k tomu oprávněnou, za splnění 
podmínky povinného zastoupení ve smyslu ustanovení § 241 odst. 1 o. s. ř. Podle 
ustanovení § 241a odst. 2 o. s. ř. musí být v dovolání vedle obecných 
náležitostí (§ 42 odst. 4 o. s. ř.) uvedeno, proti kterému rozhodnutí směřuje, 
v jakém rozsahu se rozhodnutí napadá, vymezení důvodu dovolání, v čem dovolatel 
spatřuje splnění předpokladů přípustnosti dovolání (§ 237 až 238a o. s. ř.) a 
čeho se dovolatel domáhá (dovolací návrh).
13.	Pokud se týče dovolacích námitek uvedených výše pod bodem 1), 
žalobce v dovolání řádně neuvádí, v čem spatřuje naplnění předpokladů 
přípustnosti dovolání pro tyto otázky. Může-li být dovolání přípustné jen podle 
§ 237 o. s. ř., je dovolatel povinen v dovolání pro každý dovolací důvod 
vymezit, které z tam uvedených hledisek považuje za splněné (§ 241a odst. 2 o. 
s. ř.). Pouhá kritika právního posouzení odvolacího soudu ani citace (části) 
textu ustanovení § 237 o. s. ř. nepostačují (srov. usnesení Nejvyššího soudu ze 
dne 7. 1. 2015, sp. zn. 30 Cdo 3023/2014, a ze dne 29. 8. 2013, sp. zn. 29 Cdo 
2488/2013, proti němuž podaná ústavní stížnost byla odmítnuta usnesením 
Ústavního soudu ze dne 21. 1. 2014, sp. zn. I. ÚS 3524/13). 
14.	K otázce 1) ohledně výtek na adresu porušení základních práv 
žalobce, Nejvyšší soud připomíná, že početné odkazy žalobce na judikaturu 
Ústavního soudu mluví toliko o obecných právních principech, které však žalobce 
konkrétněji nepropojuje právě a jen s důvody napadeného rozsudku odvolacího 
soudu. Ke splnění předpokladů přípustnosti dovolání pro jeho věcné projednání 
taková argumentace zjevně nepostačuje (srov. nález Ústavního soudu ze dne 6. 
12. 2016, sp. zn. II. ÚS 2000/16, uveřejněný pod číslem 235/2016 Sbírky nálezů 
a usnesení Ústavního soudu, zejm. bod 14 in fine). Nejedná se o případ, kdy by 
žalobce prostřednictvím odkazů na rozhodnutí Ústavního soudu (nepřímo) 
poukazoval na konkrétní judikaturu Nejvyššího soudu, která na rozhodnutí 
Ústavního soudu navazuje, a z dovolání by tedy bylo zřejmé, od jaké judikatury 
Nejvyššího soudu se podle žalobce odvolací soud při řešení konkrétních právních 
otázek odchýlil (srov. nález Ústavního soudu ze dne 21. 12. 2016, sp. zn. I. ÚS 
3507/16, uveřejněný pod číslem 251/2016 Sbírky nálezů a usnesení Ústavního 
soudu) a zejména jakým konkrétním způsobem. 
15.	Ohledně otázky 3) platí, že pokud žalobce předkládá vlastní skutkové 
závěry (když nesouhlasí se skutkovým závěrem odvolacího soudu, že postup orgánů 
činných v trestním řízení vůči němu nebyl nedbalý), na nichž buduje své 
vlastní, od odvolacího soudu odlišné právní posouzení, uplatňuje jiný než 
přípustný dovolací důvod podle ustanovení § 241a o. s. ř., podle něhož lze 
dovolání podat pouze z důvodu, že rozhodnutí odvolacího soudu spočívá na 
nesprávném právním posouzení věci. K námitkám, kterými žalobce zpochybňuje 
hodnocení důkazů odvolacím soudem, Nejvyšší soud jen stručně připomíná, že 
samotné hodnocení důkazů opírající se o zásadu volného hodnocení důkazů 
zakotvenou v ustanovení § 132 o. s. ř. nelze ve smyslu ustanovení § 241a odst. 
2 o. s. ř. úspěšně napadnout žádným dovolacím důvodem (srov. usnesení 
Nejvyššího soudu ze dne 25. 9. 2013, sp. zn. 29 Cdo 2394/2013, uveřejněné pod 
číslem 4/2014 Sbírky soudních rozhodnutí a stanovisek). 
16.	Výtky žalobce vtělené do otázky 4) se váží k závěru odvolacího 
soudu, který ovšem nebyl určující pro jeho výsledné posouzení, a to za situace, 
kdy odvolací soud (shodně se žalobcem) dovodil – v plné shodě s obsahem 
žalobních tvrzení – vznik odpovědnosti státu za újmu vzniklou probíhajícím 
trestním stíháním, jež bylo nakonec zastaveno (srov. usnesení Nejvyššího soudu 
ze dne 27. 5. 1999, sp.  zn. 2 Cdon 808/97, uveřejněné pod číslem 27/2001 
Sbírky soudních rozhodnutí a stanovisek). 
17.	Dovolání tak v části obsahující otázky 1), 3) a 4), pokud se 
vztahovalo k výroku I rozsudku odvolacího soudu ve spojení s výroky I a II 
rozsudku soudu prvního stupně, Nejvyšší soud podle § 243c odst. 1 o. s. ř. 
odmítl, neboť, ve vztahu k otázce 1) trpí vadami, pro něž nelze v dovolacím 
řízení pokračovat, a tyto vady nebyly žalobcem v zákonné lhůtě odstraněny (§ 
241b odst. 3 o. s. ř.), ve vztahu k otázkám 3) a 4) jde z výše rozebraných 
důvodů o dovolání nepřípustné.

IV.	Přípustnost dovolání
18.	Jelikož u ostatních dovolacích důvodů žalobce v dovolání vymezil, v 
čem spatřuje splnění předpokladů přípustnosti dovolání [srov. otázky 2), 5) a 
6)] a dovolání v této části obsahuje všechny náležitosti vyžadované zákonem, 
Nejvyšší soud se dále zabýval jeho přípustností. 
19.	Podle § 236 odst. 1 o. s. ř. lze dovoláním napadnout pravomocná 
rozhodnutí odvolacího soudu, jestliže to zákon připouští. Podle § 237 o. s. ř. 
není-li stanoveno jinak, je dovolání přípustné proti každému rozhodnutí 
odvolacího soudu, kterým se odvolací řízení končí, jestliže napadené rozhodnutí 
závisí na vyřešení otázky hmotného nebo procesního práva, při jejímž řešení se 
odvolací soud odchýlil od ustálené rozhodovací praxe dovolacího soudu nebo 
která v rozhodování dovolacího soudu dosud nebyla vyřešena nebo je dovolacím 
soudem rozhodována rozdílně anebo má-li být dovolacím soudem vyřešená právní 
otázka posouzena jinak.
20.	Přestože dovolání v této části směřuje i proti výroku odvolacího 
soudu, jímž bylo rozhodnuto o peněžitém plnění nepřevyšujícím 50 000 Kč [srov. 
§ 238 odst. 1 písm. c) o. s. ř.], je dovolání přesto přípustné, neboť v obou 
částech výroku odvolacího soudu o věci samé bylo rozhodnuto o totožném nároku 
založeném na totožném skutkovém základě, a proto je namístě, aby jednotlivé 
části takto jen procesně rozděleného nároku v rozhodnutí dovolacího soudu 
sledovaly stejný právní osud, když žalobce se nijak na štěpení nároku svojí 
dispozicí nepodílel (k tomu srov. např. nález Ústavního soudu ze dne 3. 3. 
2005, sp. zn. II. ÚS 117/04, uveřejněný ve Sbírce nálezů a usnesení Ústavního 
soudu pod číslem 37/2005, nález Ústavního soudu ze dne 13. 7. 2006, sp. zn. I. 
ÚS 85/04, uveřejněný ve Sbírce nálezů a usnesení Ústavního soudu pod číslem 
136/2006, část II, nebo rozsudek Nejvyššího soudu ze dne 23. 3. 2011, sp. zn. 
30 Cdo 543/2009). 
21.	Nejvyšší soud nepovažuje dovolání žalobce ve smyslu § 237 o. s. ř. 
za přípustné ve vztahu k otázkám 2) a 5), které spolu skutkově i právně úzce 
souvisejí a jsou vybudovány na jednotící úvaze žalobce, podle níž zvláštnosti 
trestního řízení soudního (oproti občanskému soudnímu řízení) odůvodňují, aby 
doba mezi právní mocí konečného rozhodnutí ve věci a mezi okamžikem, kdy nabylo 
právní moci později vydané rozhodnutí soudu o povolení obnovy (trestního) 
řízení, byla zahrnuta do celkové délky posuzovaného řízení. 
22.	Podle § 278 odst. 1 věty první tr. řádu platí, že obnova řízení, 
které skončilo pravomocným rozsudkem nebo trestním příkazem, se povolí, 
vyjdou-li najevo skutečnosti nebo důkazy soudu dříve neznámé, které by mohly 
samy o sobě nebo ve spojení se skutečnostmi a důkazy známými už dříve odůvodnit 
jiné rozhodnutí o vině nebo o přiznaném nároku poškozeného na náhradu škody 
nebo nemajetkové újmy v penězích nebo na vydání bezdůvodného obohacení, anebo 
vzhledem k nimž by původně uložený trest byl ve zřejmém nepoměru k povaze a 
závažnosti trestného činu nebo k poměrům pachatele nebo uložený druh trestu by 
byl ve zřejmém rozporu s účelem trestu. 
23.	Nejvyšší soud v rozsudku ze dne 1. 6. 2016, sp. zn. 30 Cdo 
2780/2015, který byl uveřejněný pod číslem 112/2017 Sbírky soudních rozhodnutí 
a stanovisek, v poměrech občanského soudního řízení, vyložil, že z důvodu, že 
okolnosti, jež mohou být důvodem obnovy řízení, nemohou být přičítány k tíži 
rozhodujícího orgánu, resp. státu, činí tento mimořádný opravný prostředek 
natolik odlišným od jiných opravných prostředků, že jej nelze zahrnout do 
celkové délky řízení. Umožňuje-li právní řád nad rámec povinností uložených čl. 
6 odst. 1 Úmluvy o ochraně lidských práv a základních svobod (dále jen 
„Úmluva“) prolomit právní moc rozhodnutí i z důvodů objektivní povahy, tedy 
nikoliv z důvodů pochybení rozhodujících orgánů, pak řízení, v němž je 
rozhodováno o tom, zda řízení bude obnoveno, či nikoliv, nelze zahrnout pod čl. 
6 odst. 1 Úmluvy, neboť v době rozhodování o obnově řízení již účastník 
původního řízení není v nejistotě ohledně jeho výsledku. V případě, že bude 
povolena obnova řízení, čímž dojde k prolomení právní moci rozhodnutí, však již 
je nutné k dalšímu průběhu řízení přihlížet. Soudy nižších stupňů tudíž 
postupovaly správně, když pro určení relevantní délky řízení rozdělily 
posuzované řízení do dvou úseků, a to od zahájení řízení do právní moci prvního 
rozsudku odvolacího soudu a následně od právní moci usnesení, jímž byla 
povolena obnova řízení, do dne rozhodování soudu v tomto řízení. Uvedený závěr 
byl znovu zopakován např. v usnesení Nejvyššího soudu ze dne 25. 1. 2017, sp. 
zn. 30 Cdo 4011/2016.
24.	Žalobce má v podaném dovolání za to, že citovaná rozhodnutí 
Nejvyššího soudu, která se zabývala účinky povolení obnovy v řízení 
občanskoprávním (na jehož úvahách založily své závěry v této věci soudy obou 
stupňů) nelze aplikovat v poměrech trestního řízení soudního, a to pro 
specifika trestního procesu. Takový závěr ovšem Nejvyšší soud nesdílí, neboť v 
rozhodnutí Evropského soudu pro lidská práva (dále jen „ESLP“) ze dne 18. 3. 
2010, ve věci Kulnev proti Rusku, stížnost č. 7169/04, bylo zdůrazněno, že pro 
určení relevantní délky (trestního) řízení je třeba vzít do úvahy pouze období, 
kdy řízení před orgány veřejné moci trvalo, tedy kdy zde nebylo pravomocného 
rozhodnutí ohledně obvinění stěžovatele. Naopak období, kdy národní soudy 
rozhodovaly o obnově (trestního) řízení nelze zahrnout pod účinky čl. 6 odst. 1 
Úmluvy. Výše uvedený závěr byl tehdy ESLP jednoznačně vysloven ve vztahu k 
trestnímu řízení, přičemž rozhodující bylo právě a jen to, že stěžovatel po 
dobu rozhodování o obnově (trestního) řízení již nebyl obviněn, resp. nebylo 
zde žádné (trestní) řízení, v němž by se o oprávněnosti jeho obvinění 
rozhodovalo. Uvedené závěry lze přitom bez dalšího promítnout i do zcela 
souměřitelných poměrů právě projednávané věci, kde nastala – opět v průběhu 
trestního řízení soudního – pro žalobce procesně zcela srovnatelná situace. 
Řečeno jinak: závěry ESLP vážící se k obnově trestního řízení byly až následnou 
judikaturou vztaženy též do poměrů řízení občanskoprávního. Oponentní dovolací 
argumentace žalobce, akcentující specifický charakter trestního řízení, tak 
zjevně nemá potenciál zpochybnit správnost právního posouzení soudů obou 
stupňů, jež je s ustálenou rozhodovací praxí Nejvyššího soudu i ESLP v souladu, 
tím méně přivodit změnu stabilizované judikatury.  Dovolání ve vztahu k otázkám 
2) a 5) tak přípustné není, neboť posouzení uvedených právních otázek odvolacím 
soudem je v souladu s výše zmiňovanou judikaturou Nejvyššího soudu, od které 
nemá Nejvyšší soud důvod se ani po zvážení argumentace žalobce odchylovat.
25.	Naproti tomu Nejvyšší soud považuje dovolání za přípustné ve vazbě 
na předloženou otázku 6) potud, pokud žalobce odvolacímu soudu vytýká, že při 
stanovení výše zadostiučinění za imateriální újmu způsobenou nezákonným 
usnesením o sdělení obvinění rozhodl v rozporu s ustálenou judikaturou 
reprezentovanou kupř. jím zmiňovaným rozsudkem Nejvyššího soudu ze dne 27. 6. 
2012, sp. zn. 30 Cdo 2813/2011. Dovolací soud ve vztahu k této otázce – ohledně 
odpovídající výše odškodnění za imateriální újmu způsobenou trestním stíháním, 
které bylo završeno usnesením o zastavení řízení z důvodu, že stíhaný skutek 
nemá znaky trestného činu – shledal, že dovolání je nejen přípustné, ale i 
důvodné.

V.	Důvodnost dovolání a právní úvahy dovolacího soudu
26.	Podle § 7 odst. 1 OdpŠk právo na náhradu škody způsobené nezákonným 
rozhodnutím mají účastníci řízení, ve kterém bylo vydáno rozhodnutí, z něhož 
jim vznikla škoda. 
27.	Dle § 13 odst. 1 OdpŠk stát odpovídá za škodu způsobenou nesprávným 
úředním postupem. Nesprávným úředním postupem je také porušení povinnosti 
učinit úkon nebo vydat rozhodnutí v zákonem stanovené lhůtě. Nestanoví-li zákon 
pro provedení úkonu nebo vydání rozhodnutí žádnou lhůtu, považuje se za 
nesprávný úřední postup rovněž porušení povinnosti učinit úkon nebo vydat 
rozhodnutí v přiměřené lhůtě. 
28.	V rozsudku Nejvyššího soudu ze dne 16. 9. 2015, sp. zn. 30 Cdo 
1747/2014, uveřejněném pod číslem 67/2016 Sbírky soudních rozhodnutí a 
stanovisek (též jako „R 67/2016“), bylo vyloženo, že výše zadostiučinění 
přiznaného podle § 31a odst. 2 OdpŠk na náhradu nemajetkové újmy způsobené 
trestním stíháním, které skončilo zproštěním obžaloby nebo zastavením, musí 
odpovídat výši zadostiučinění přiznaného v případech, které se s projednávanou 
věcí v podstatných znacích shodují; významnější odchylka je možná jen tehdy, 
bude-li soudem řádně a přesvědčivě zdůvodněna. Nelze-li nalézt takový případ, 
který by se v podstatných znacích shodoval s projednávanou věcí, je třeba 
provést srovnání s jinými případy náhrad nemajetkové újmy (např. z titulu 
odpovědnosti státu za nezákonné omezení osobní svobody, nepřiměřenou délku 
řízení, náhrady nemajetkové újmy na zdraví ve formě bolestného nebo ztížení 
společenského uplatnění, újmy na osobnostních právech v rámci ochrany 
osobnosti, újmy z titulu porušení zákazu diskriminace podle obecné úpravy i v 
pracovněprávních vztazích, apod.). Soud přitom neopomene uvést podstatné 
společné a rozdílné znaky a v odůvodnění svého rozhodnutí vysvětlit, jakým 
způsobem se tyto společné a rozdílné znaky promítly do výše stanoveného 
zadostiučinění, tj. z jakého důvodu je přiznané zadostiučinění přiměřené ve 
srovnání s jiným zadostiučiněním přiznaným z jiného právního důvodu. Nebude-li 
možné postupovat ani podle jiného případu náhrady nemajetkové újmy, je třeba 
stanovit přiměřené zadostiučinění v takové výši, která bude odpovídat 
ekonomické realitě České republiky a tomu, co by obecně bylo vnímáno jako 
spravedlivé (např. s ohledem na cenovou úroveň nebo výši průměrné mzdy). V 
každém případě je primárně na žalobci, aby zvolil přesvědčivé srovnání, podle 
kterého jeho újma z hlediska spravedlnosti není menší než újma jiná, za kterou 
se přiznává minimálně žalovaná částka. 
29.	Z odůvodnění napadeného rozsudku odvolacího soudu se podává, že 
odvolací soud souhlasil se soudem prvního stupně v závěru, že podmínky 
odpovědnosti žalované jsou ve věci dány, avšak současně měl za to, že žalobce 
již byl ze strany žalované dostatečně odškodněn částkou 90 000 Kč.
30.	Odvolací soud zvažoval stejné skutkové okolnosti, kterými se poměrně 
podrobně zabýval již soud prvního stupně, avšak z odůvodnění napadeného 
rozsudku nevyplývá, že by oba soudy porovnávaly adekvátnost výše přiznávaného 
zadostiučinění s jinými případy, které se s projednávanou věcí v podstatných 
znacích shodují, přičemž z důvodů přezkoumávaného rozhodnutí se nepodává, že by 
příčinou byl nedostatek takové srovnávané judikatury, a to i přes případnou 
výzvu k součinnosti účastníků řízení. Z odůvodnění přezkoumávaného rozhodnutí 
není zřejmé, v jakém jiném obdobném případě bylo poškozenému přiznáno shodné 
nebo alespoň srovnatelné zadostiučinění jako žalobci, příp. čím jsou odůvodněny 
případné odchylky. Tento nedostatek zatěžující již rozhodnutí soudu prvního 
stupně přitom nenapravil v rámci své přezkumné činnosti ani odvolací soud. 
Soudy obou stupňů se jen omezily na konstatování, že projednávaná věc je zcela 
nesouměřitelná s obecně známým způsobem odškodnění někdejšího policejního 
prezidenta L., komparaci s jinými vhodnými případy však (v rozporu s výše 
nastíněnou judikaturou) neprovedly. Právní posouzení výše zadostiučinění za 
újmu způsobenou trestním stíháním žalobci je ve sledovaných souvislostech 
neúplné a tudíž i nesprávné.
31.	Je-li dovolání již jinak (ve světle ustanovení § 237 o. s. ř.) 
přípustné, je povinností Nejvyššího soudu přihlédnout ve smyslu ustanovení § 
242 odst. 3 věty druhé o. s. ř. též k jiným vadám řízení, jež mohly mít vliv na 
věcnou správnost přezkoumávaného rozhodnutí. Takovou vadou jsou podle obsahu 
spisu v této věci zatížena rozhodnutí soudů obou stupňů.
32.	Nejvyšší soud v rozsudku ze dne 27. 6. 2012, sp. zn. 30 Cdo 
2813/2011, uveřejněném pod číslem 122/2012 Sbírky soudních rozhodnutí a 
stanovisek, v souvislosti s nárokem na zadostiučinění za nemajetkovou újmu 
způsobenou trestním stíháním, které neskončilo odsuzujícím rozsudkem, uvedl, že 
„je třeba věnovat zvýšenou pozornost možnému zdvojení uplatňovaného nároku 
založeného na totožném skutkovém základě, a to zejména ve spojení s možnou 
nepřiměřenou délkou trestního stíhání. Úkolem soudu proto je, aby na základě 
vylíčených skutkových tvrzení právně posoudil, mezi jakou újmou (jako 
následkem) a jakou skutečností (jakožto příčinou této újmy) má být příčinná 
souvislost zjišťována a zda se jedná o nárok jediný, či zda žalobce v rámci 
svých žalobních tvrzení vymezuje nároků více. Zatímco nepřiměřená délka řízení 
typicky způsobuje újmu spočívající zejména v nejistotě ohledně výsledku řízení 
(srov. rozsudek Nejvyššího soudu ze dne 25. 1. 2012, sp. zn. 30 Cdo 4336/2010) 
a udržování osoby obviněné z trestné činnosti v tomto stavu nejistoty, samotné 
trestní stíhání způsobuje zpravidla újmy, jež vylíčil žalobce a které by se 
souhrnně daly označit za morální poškození osobnosti (integrity) poškozeného v 
době trestního stíhání a narušení jeho soukromého, rodinného, popřípadě i 
jiného života (rozsudek Nejvyššího soudu ze dne 28. 2. 2012, sp. zn. 30 Cdo 
2773/2011)“. 
33.	Soudy obou stupňů tak sice správně rozlišovaly mezi oběma 
uplatněnými nároky žalobce, nepostaraly se však o to, aby každý z uplatněných 
samostatných nároků byl náležitě žalobcem v žalobě kvantifikován. Žalobce v 
žalobě původně uplatnil ve vztahu k oběma nárokům souhrnnou částku 290 000 Kč, 
a to aniž by bylo ve světle pozdějších jeho podání zřejmé, v jakém rozsahu má 
být žalovanou plněno na samostatný nárok z titulu nepřiměřené délky trestního 
řízení a kolik naopak připadá na samostatný nárok z titulu vedeného trestního 
řízení, které skončilo jeho zastavením, protože stíhaný skutek nebyl trestným 
činem.

VI.	Závěr
34.	Nejvyšší soud proto postupoval podle § 243e odst. 1 o. s. ř. a 
rozsudek odvolacího soudu zrušil v části, jímž byly dotčeny výroky III až V 
rozsudku soudu prvního stupně. Vzhledem k tomu, že se v posuzovaném případě 
jedná o věc, ve které z právního předpisu vyplývá určitý způsob vypořádání 
vztahu mezi účastníky (§ 153 o. s. ř.), nebyl dovolací soud vázán rozsahem 
dovolacích návrhů [§ 242 odst. 2 písm. c) o. s. ř.]. Dovolací soud v souladu s 
citovanou úpravou může změnit nebo zrušit rozhodnutí odvolacího soudu i v 
širším rozsahu, než bylo dovoláním napadeno (srov. rozsudek Nejvyššího soudu ze 
dne 19. 11. 2014, sp. zn. 30 Cdo 3850/2014, uveřejněný pod číslem 37/2015 
Sbírky soudních rozhodnutí a stanovisek). K uvedenému postupu přikročil 
Nejvyšší soud i v nyní posuzovaném případě, neboť odvolací soud postupoval při 
určení výše přiměřeného zadostiučinění v rozporu s judikaturou, a není zřejmé, 
zda při správném postupu a navíc s respektem k potřebě nezbytného odstranění 
nedostatků prozatím neprojednatelné žaloby nedospěje k závěru, že výše 
přiměřeného zadostiučinění má být případně nižší, nežli kterou mu přiznal 
přezkoumávaným rozsudkem. Vzhledem k tomu, že důvody, pro které bylo v uvedeném 
rozsahu zrušeno rozhodnutí odvolacího soudu, platí také pro rozhodnutí soudu 
prvního stupně, zrušil dovolací soud v odpovídajícím rozsahu i toto rozhodnutí 
a vrátil věc soudu prvního stupně k dalšímu řízení (§ 243e odst. 2 věta druhá 
o. s. ř.). Již jen se zřetelem k výše popsané procesní vadě pak Nejvyšší soud 
neměl příležitost v této fázi řízení prověřovat důvodnost ostatních přípustně 
formulovaných dovolacích námitek.
35.	V dalším řízení soud prvního stupně žalobce nejprve postupem podle § 
43 odst. 1 o. s. ř. vyzve, aby rozlišil, jakého odškodnění (v jaké výši) se na 
základě každého z těchto samostatně uplatnitelných nároků (titulů) domáhá (viz 
rozsudek Nejvyššího soudu ze dne 18. 10 2011, sp. zn. 30 Cdo 5180/2009, 
zapovídající možnost žádat odškodnění z více skutkově samostatných důvodů 
jedinou částkou). Při stanovení výše přiměřeného zadostiučinění za obě újmy, 
jejichž odškodnění se žalobce domáhá, soudy následně neopomenou zohlednit 
specifika vzájemného vztahu mezi oběma uplatněnými nároky tak, aby nedocházelo 
k nepřípustnému „zdvojení“ přiznaného zadostiučinění za tutéž újmu (srov. odst. 
29 shora).
36.	Právní názor Nejvyššího soudu je pro soudy v dalším řízení závazný 
ve smyslu ustanovení § 243g odst. 1 části věty první za středníkem o. s. ř. ve 
spojení s ustanovením § 226 o. s. ř. 
37.	O náhradě nákladů řízení včetně nákladů řízení dovolacího rozhodne 
soud v rámci nového rozhodnutí o věci (§ 243g odst. 1 o. s. ř.).
Poučení: Proti tomuto rozhodnutí není přípustný opravný prostředek.


V Brně dne 14. 2. 2019



	JUDr. Pavel Simon
	předseda senátu


