Soud: Nejvyšší soud

Spisová značka: 5 Tz 97/2000

Datum rozhodnutí: 24.05.2000

Typ rozhodnutí: Rozsudek




5 Tz 97/2000

ČESKÁ   REPUBLIKA

R O Z S U D E K 

J M É N E M   R E P U B L I K Y

	Nejvyšší soud České republiky projednal dne 24. května 2000 ve veřejném 
zasedání v senátě složeném z předsedy senátu JUDr. Františka Púryho a soudců 
JUDr. Jiřího Horáka a JUDr. Jindřicha Urbánka stížnost pro porušení zákona, 
kterou podal ministr spravedlnosti v neprospěch obviněného J.  S.,  proti 
usnesení vyšetřovatele Okresního úřadu vyšetřování Policie České republiky v 
Děčíně  ze dne 4. 11. 1999, ČVS: OVDC 446/10-99,

	a rozhodl podle § 268 odst. 2, § 269 odst. 2 a § 270 odst. 1 tr. řádu a 
za splnění podmínek podle § 272 tr. řádu  t a k t o :

	Pravomocným usnesením vyšetřovatele Okresního úřadu vyšetřování Policie 
České  republiky v  Děčíně ze dne 4. 11. 1999 ČVS: OVDC - 446/10-99 a v řízení, 
které mu předcházelo,  b y l  p o r u š e n  z á k o n  v ustanoveních § 2 
odst. 5, 6 a § 172 odst. 1 písm. b) tr. řádu ve prospěch obviněného J. S.

	Citované usnesení se  z r u š u j e . Zrušují se též všechna další 
rozhodnutí, která na zrušené usnesení obsahově navazují, pokud vzhledem ke 
změně, k níž došlo jeho zrušením, pozbyla podkladu.

	Vyšetřovateli Okresního úřadu vyšetřování Policie České republiky v  
Děčíně se   p ř i k a z u j e , aby věc v potřebném rozsahu znovu projednal a 
rozhodl.

Odůvodnění:

Usnesením vyšetřovatele Okresního úřadu vyšetřování Policie České republiky  
Děčíně ze dne 4. 11. 1999 ČVS: OVDC 446/10-99 bylo podle § 172 odst. 1 písm. b) 
tr. řádu zastaveno trestní stíhání obviněného J. S.  pro trestný čin porušování 
povinnosti při správě cizího majetku podle § 255 odst. 1, 2 písm. b) tr. zák., 
pro který mu bylo vyšetřovatelem sděleno obvinění dne 1. 7. 1999.

	Tohoto trestného činu se měl obviněný J. S. podle sděleného obvinění 
dopustit tím, že „jako předseda výkonného výboru TJ Start  D.,  se sídlem v  
D., bez svolání řádné valné hromady podepsal kupní smlouvu mezi TJ Start  D. a 
podnikatelem V. Š, místo podnikání Č. K., o převodu vlastnictví nemovitostí č. 
p. 1020, zahrady a ostatních ploch (hřiště) zapsaných na LV č. 49 na K. ú. D., 
za částku 800 000,- Kč a práva věcného břemene k uvedeným nemovitostem, přičemž 
hodnota prodaného majetku činí cca 4 000 000,- Kč." Usnesení o zastavení 
trestního stíhání nabylo právní moci dne 9. 11. 1999 (a nikoli dne 3. 12. 1999, 
jak je nesprávně vyznačeno na doložce právní moci citovaného usnesení).

	Své rozhodnutí o zastavení trestního stíhání vyšetřovatel odůvodnil 
tím, že příslušné ustanovení stanov, jimiž se TJ a výbor včetně předsedy 
řídili, umožňuje „dispozici s majetkem", což se týká i „převodu vlastnického 
práva", proto podle vyšetřovatele nedošlo ze strany obviněného k naplnění 
skutkové podstaty trestného činu, pro který byl stíhán. Dále vyšetřovatel 
poukázal na skutečnost, že stanovy TJ Start  D. byly řádně zaregistrovány a 
nebyly získány žádné důkazy, že by valná hromada v letech 1992 až 1999 upravila 
stanovy v tom smyslu, aby si valná hromada (členská schůze TJ) vyhradila právo 
rozhodovat o převodech vlastnického práva.

	Proti citovanému usnesení vyšetřovatele o zastavení trestního stíhání 
podal ministr spravedlnosti v neprospěch obviněného J. S.  stížnost pro 
porušení zákona. Vytkl v ní, že vyšetřovatel porušil zákon v ustanoveních § 2 
odst. 5 a § 172 odst. 1 písm. b) tr. řádu ve prospěch obviněného. Podle názoru 
ministra spravedlnosti bylo napadené usnesení vydáno na podkladě nedostatečně 
zjištěného skutkového stavu, a proto je přinejmenším předčasné. Vyšetřovatel se 
měl zabývat otázkou, zda obviněný nepřevedl předmětnou nemovitost na jiný 
subjekt za zjevně nevýhodných podmínek a zda tím nezpůsobil škodu TJ Start  D. 
porušením povinnosti při správě cizího majetku. Pokud se obviněný hájil tím, že 
o koupi tohoto majetku za odhadní cenu, která měla činit podle obviněného 3 000 
000,- Kč a podle svědka R. Š. až 4 000 000,- Kč, neměl nikdo zájem, bylo třeba 
ověřovat, zda a komu obviněný nabízel předmětné nemovitosti ještě před jejich 
prodejem V. Š. Tvrzení obviněného, že o prodeji jednal se zájemci Š. a P., mělo 
být ověřeno jejich výslechem. Ministr spravedlnosti dále vytkl, že není k 
dispozici ani znalecký odhad ceny těchto nemovitostí, ač se o něm zmiňuje ve 
výpovědi svědek R. H. K průběhu a obsahu jednání o prodeji majetku nebyl 
vyslechnut podnikatel V. Š. Podle přesvědčení ministra spravedlnosti je 
odůvodnění napadeného usnesení velmi stručné a činí je nepřezkoumatelným, 
přičemž z jeho obsahu a ze sdělení obvinění není zřejmá ani doba, kdy ke 
spáchání trestného činu mělo dojít.

	Závěrem ministr spravedlnosti ve stížnosti pro porušení zákona navrhl, 
aby Nejvyšší soud podle § 268 odst. 2 tr. řádu vyslovil vytýkané porušení 
zákona, aby podle § 269 odst. 2 tr. řádu napadené usnesení zrušil a aby dále 
postupoval podle § 270 odst. 1 tr. řádu. 

	Nejvyšší soud České republiky na podkladě podané stížnosti pro porušení 
zákona přezkoumal podle § 267 odst. 1 tr. řádu správnost výroku napadeného 
rozhodnutí, jakož i řízení, jež mu předcházelo, a zjistil, že zákon porušen byl 
ve prospěch obviněného J. S., a to v podstatě v těch směrech a z těch důvodů, 
jak uvádí stížnost pro porušení zákona. K tomuto závěru dospěl Nejvyšší soud na 
základě následujících skutečností:

	Základní nedostatek spatřuje Nejvyšší soud v trestní věci obviněného J. 
S.  v tom, že dosud provedené dokazování zůstalo neúplné a neposkytovalo 
dostatečný podklad k tomu, aby mohl vyšetřovatel Okresního úřadu vyšetřování 
Policie České republiky v  Děčíně učinit v přípravném řízení meritorní 
rozhodnutí v podobě, která vyplývá z napadeného usnesení. V dosavadním průběhu 
trestního stíhání se totiž vyšetřovatel náležitě nevypořádal se všemi 
skutečnostmi rozhodnými pro posouzení věci a neodstranil neúplnost dosud 
opatřených důkazů. Vzhledem k tomu bylo povinností vyšetřovatele doplnit 
dokazování tak, jak je podrobněji rozvedeno níže, a tím odstranit tyto 
nedostatky. Proto byl postup vyšetřovatele nesprávný, jestliže opatřené důkazy 
hodnotil jednostranně ve prospěch obviněného J. S.  a na základě neúplných 
skutkových zjištění dospěl k závěru o nutnosti zastavit trestní stíhání. 
Rozhodnout o zastavení trestního stíhání podle § 172 odst. 1 písm. b) tr. řádu 
lze totiž jen v případě, kdy je prokázáno, že se stal skutek, pro který se 
trestní stíhání vede, ale tento skutek není trestným činem, přičemž není důvod 
k postoupení věci. V daném případě však z dosud opatřených důkazů nelze učinit 
spolehlivý závěr, zda jednání obviněného J. S.  skutečně naplňuje všechny znaky 
skutkové podstaty trestného činu porušování povinnosti při správě cizího 
majetku podle § 255 odst. 1, 2 písm. b) tr. zák. či nikoli, proto je rozhodnutí 
vyšetřovatele v napadeném usnesení zatím předčasné.

	Trestný čin porušování povinnosti při správě cizího majetku podle § 255 
odst. 1 tr. zák. spáchá ten, kdo jinému způsobí škodu nikoli malou tím, že 
poruší podle zákona mu uloženou nebo smluvně převzatou povinnost opatrovat nebo 
spravovat cizí majetek. Přísnější postih podle § 255 odst. 2 tr. zák. hrozí, 
jestliže pachatel:

 a) spáchal uvedený trestný čin jako osoba, která má zvlášť uloženu povinnost 
hájit zájmy poškozeného, nebo

 b) způsobil-li takovým činem značnou škodu.

	V posuzovaném případě jde o majetek tělovýchovné jednoty, která je 
jedním z občanských sdružení ve smyslu zákona č. 83/1990 Sb., o sdružování 
občanů, ve znění pozdějších předpisů, a z tohoto důvodu je samostatnou 
právnickou osobou (§ 2 odst. 3 cit. zákona, § 18 a násl. občanského zákoníku) s 
vlastním majetkem a s vlastní strukturou orgánů, přičemž její vnitřní poměry i 
jednání navenek upravují stanovy sdružení [§ 3 odst. 3, § 6 odst. 2 písm. d) 
cit. zákona]. Z trestního spisu je dále patrný obsah stanov Tělovýchovné 
jednoty Start  D. (dále jen TJ Start  D.), podle nichž je nejvyšším orgánem 
této tělovýchovné jednoty valná hromada a statutárním orgánem oprávněným jednat 
navenek výkonný výbor, který může též činit dispozice s majetkem (§ 20 odst. 1 
občanského zákoníku). Z dalších důkazů pak vyplývá, že obviněný J. S. byl 
skutečně v rozhodném období předsedou výkonného výboru TJ Start  D. Jak je dále 
patrné z příslušných fotokopií písemností uložených u K. ú. v  D., na podkladě 
kupní smlouvy s věcným břemenem ze dne 7. 5. 1999 a dohody o zřízení věcného 
břemena ze dne 7. 5. 1999, které byly uzavřeny mezi prodávající TJ Start  D. 
zastoupenou J. S. a kupujícím V. Š., byl tímto katastrálním úřadem povolen ve 
prospěch kupujícího vklad vlastnického práva k nemovitostem zapsaným na listu 
vlastnictví č. 49 pro katastrální území a obec  D., jejichž vlastníkem byla 
prodávající (objekt bydlení se stavební parcelou, zahrada, ostatní plocha - 
hřiště, stadion). Věcné břemeno ve prospěch prodávající TJ Start  D., které 
spočívá v užívání vymezených nemovitostí, bylo zřízeno na dobu 10 let.

	Vyšetřovatel se v průběhu dosavadního trestního stíhání sice v zásadě 
správně soustředil na řešení otázky, zda byl obviněný J. S. jako předseda 
výkonného výboru TJ Start  D. oprávněn sám uzavírat smlouvy o převodech 
vlastnického práva k věcem ve vlastnictví této právnické osoby, ale takové 
oprávnění je jen jednou z více podmínek případné trestní odpovědnosti 
obviněného. V tomto směru lze souhlasit se závěrem vyšetřovatele, který vyplývá 
z ustanovení čl. III. bodu 8 a čl. V. bodů 17. a 21. stanov TJ Start  D., že 
obviněný J. S. byl z titulu svého postavení oprávněn vystupovat jménem této 
tělovýchovné jednoty a zastupovat její výkonný výbor při dispozicích s majetkem 
ve vlastnictví tělovýchovné jednoty. K prodeji majetku pak byl výslovně pověřen 
i výkonným výborem TJ Start  D. na jeho schůzi konané dne 2. 5. 1999. Mohl tedy 
platně uzavřít smlouvu o prodeji takového majetku jiné osobě, jak se stalo i v 
posuzovaném případě. Oprávnění obviněného nakládat tímto způsobem s majetkem TJ 
Start  D. bylo ostatně i jedním z předpokladů, aby K. ú. v  D.povolil vklad 
vlastnického práva na podkladě kupní smlouvy, kterou obviněný uzavřel jménem 
prodávající TJ Start  D. s kupujícím V. Š.,  jinak by musel být návrh na vklad 
zamítnut.

	V projednávaném případě ovšem nejde pouze o to, zda byl obviněný J. S. 
oprávněn k prodeji předmětných nemovitostí ve vlastnictví TJ Start  D., ale též 
o to, zda při tomto prodeji postupoval řádně a nikoli ke škodě této 
tělovýchovné jednoty, resp. ke škodě jejího majetku, s nímž obviněný 
disponoval. Jde tedy o otázku, zda tělovýchovná jednota obdržela za převod 
vlastnického práva k prodaným nemovitostem odpovídající protihodnotu. Měl-li 
totiž obviněný jako předseda výkonného výboru oprávnění činit dispozice s 
majetkem tělovýchovné jednoty, je třeba zároveň učinit závěr, že byl povinen 
tento majetek řádně spravovat, resp. opatrovat [viz též čl. III. bod 10. písm. 
d) stanov TJ Start  D., podle něhož výkonný výbor dbá o hospodárné využívání a 
údržbu majetku TJ]. Kdyby ovšem obviněný J. S. nebyl oprávněn (z titulu 
zastávané funkce či z pověření výkonného výboru nebo valné hromady TJ) činit 
dispozice s majetkem TJ Start  D., a to včetně jeho zcizování, bylo by třeba 
zkoumat, zda vůbec vykonával správu tohoto majetku či jeho opatrování v tom 
smyslu, jak předpokládá skutková podstata trestného činu porušování povinnosti 
při správě cizího majetku podle § 255 tr. zák., a jestli by případně nešlo o 
jiný trestný čin, pokud by obviněný přesto neoprávněně zcizil majetek TJ Start  
D.

	Kromě posouzení, zda byl obviněný J. S. oprávněn nakládat s majetkem TJ 
Start  D., však bylo třeba především opatřit dostatečné důkazy k posouzení 
hodnoty vzájemných plnění, k nimž došlo na podkladě předmětné kupní smlouvy ze 
dne 7. 5. 1999 uzavřené obviněným J. S. za TJ Start  D. jako prodávajícím a 
podnikatelem V. Š.jako kupujícím. Za tímto účelem měl vyšetřovatel opatřit 
znalecký posudek, kterým by byla stanovena nejen skutečná (tržní) hodnota 
prodaných nemovitostí, ale oceněno mělo být též věcné břemeno, které na 
prodaných nemovitostech vázlo ve prospěch prodávající TJ Start  D. na podkladě 
dohody uzavřené mezi stejnými smluvními stranami téhož dne. Při stanovení 
hodnoty prodaných nemovitostí je třeba vycházet z ceny, za kterou bylo možné 
tyto věci v době a místě činu obvykle prodat (§ 89 odst. 12 věta prvá tr. 
zák.), a nikoli z pouhého neurčitého odhadu, který by určoval nereálnou cenu, 
za níž by byly nemovitosti neprodejné. Cena prodaných nemovitostí stanovená 
zmíněným způsobem pak musí zohledňovat hodnotu věcného břemena na nemovitostech 
váznoucího, resp. od vlastní hodnoty nemovitostí musí být odečtena hodnota 
věcného břemena, protože na jeho podkladě může TJ Start  D. nadále využívat 
podstatnou část prodaných nemovitostí po dobu 10 let a jde tedy o penězi 
ocenitelné plnění kupujícího V. Š.ve prospěch prodávající TJ Start  D.

	Teprve na podkladě tohoto postupu lze posoudit, zda obviněný J. S. 
naložil s prodávaným majetkem TJ Start  D. hospodárně, tedy zda kupní cena 
odpovídá ceně prodaných nemovitostí s přihlédnutím k věcnému břemenu, které na 
nich vázne, a zda nebylo reálné dosáhnout vyšší kupní ceny. Způsobením škody by 
totiž byl jen prokazatelný rozdíl mezi nižší kupní cenou dosaženou v uzavřené 
smlouvě a vyšší cenou, za kterou případně bylo možné předmětné nemovitosti 
skutečně prodat. Pokud by se takový rozdíl na podkladě znaleckého ocenění 
provedeného podle výše uvedených zásad zjistil, pak by bylo třeba ověřit 
obhajobu obviněného, který tvrdil, že již v minulosti projevili zájem o 
předmětné nemovitosti pan Š. a pan P. a že nikdo ze zájemců nechtěl za koupi 
poskytnout ani polovinu tehdejšího odhadu, který měl činit necelých 3,1 milionu 
korun. K tomu by museli být jako svědci vyslechnuti uvedení zájemci popřípadě 
další informované osoby, aby bylo zřejmé, zda obviněný nabízel předmětné 
nemovitosti i za vyšší cenu a zda vyšší ceny nebylo možné dosáhnout. Ostatně k 
věci nebyl jako svědek vyslechnut ani kupující V. Š., který by se měl vyjádřit 
alespoň k tomu, jak obě smluvní strany dospěly ke kupní ceně ve výši 800 000,- 
Kč a k dalším otázkám souvisejícím s uzavřenou kupní smlouvou.

	Vyšetřovatel měl věnovat pozornost též otázce, jestli posuzovanému 
převodu nemovitostí nebránila nějaká překážka, v důsledku které nebyl obviněný 
J. S. oprávněn uvedenou dispozici učinit. O takové skutečnosti se zmiňuje 
vyšetřovatelem vyžádaný dokument právního odboru Českého svazu tělesné výchovy 
(dále jen ČSTV) nazvaný „Výklad stanov TJ". Pod jeho bodem 7. je údaj o tom, že 
se TJ smlouvou zavázala s majetkem převedeným z vlastnictví ČSTV hospodařit 
podle směrnice ČSTV č. 3/1990, z jejíhož ustanovení má vyplývat omezení, podle 
kterého je povinností TJ před zcizením takového majetku mimo ČSTV nabídnout ho 
subjektům v něm sdruženým. Vyšetřovatel tedy měl ověřit, zda existuje jednak 
taková smlouva mezi tělovýchovnými jednotami a ČSTV a jednak citovaná směrnice 
ČSTV, jaký je jejich obsah a právní význam a jaká omezení z nich plynou. V 
tomto směru je k dispozici ještě fotokopie Smlouvy o převodu vlastnictví 
majetku ČSTV na TJ Start  D. ze dne 15. 12. 1992 (č. l. 15 trestního spisu), 
která odkazuje na blíže neurčenou administrativní dohodu, a fotokopie opisu 
administrativní dohody uzavřené mezi tehdejším okresním výborem 
Československého svazu tělesné výchovy a příslušnými tělovýchovnými jednotami 
v  D. (patrně právními předchůdci TJ Start  D.) ze dne 7. 3. 1966, která 
obsahuje dokonce ustanovení, podle něhož tělovýchovná jednota nemůže bez 
souhlasu okresního výboru ČSTV objekty v ní uvedené převést na jiného vlastníka 
(č. l. 68 trestního spisu). I platnost této dohody a z ní vyplývajícího omezení 
měla být ověřena.

	

	Stranou pozornosti vyšetřovatele neměl zůstat ani údaj uvedený pod 
bodem č. 7 usnesení z mimořádné valné hromady TJ Start  D. konané dne 20. 6. 
1999 (č. l. 85 trestního spisu), podle něhož nový výkonný výbor TJ Start  D. 
podá v co nejkratší době „žalobu na neplatnost smlouvy o prodeji TJ Start  D." 
na Okresní soud v  Děčíně a žádost o předběžné opatření u téhož soudu. Proto je 
třeba zjistit, zda byla skutečně uvedená žaloba podána (týká-li se předmětné 
kupní smlouvy ze dne 7. 5. 1999) a zda již bylo o ní rozhodnuto, popřípadě s 
jakým výsledkem.

	Z hlediska případné trestní odpovědnosti obviněného J. S.  jsou však 
významné i další skutečnosti, které vyplývají z trestního spisu. Tak především 
pro posouzení míry zavinění obviněného může být podstatné, že podle zápisu z 
výkonného výboru TJ Start  D. ze dne 2. 5. 1999 (č. l. 11 trestního spisu) měl 
tento orgán projednat vypracovaný návrh „Kupní smlouvy s věcným břemenem" a 
„Dohody o užívání části nemovitostí" a souhlasit s prodejem nemovitostí TJ 
Start  D. podle prvního z těchto návrhů. Za tím účelem bylo třeba zjistit, jaké 
cenové podmínky obsahovaly citované návrhy a zda tedy výkonný výbor souhlasil s 
tou cenou, která se promítla do skutečně uzavřené smlouvy ze dne 7. 5. 1999, na 
jejímž podkladě došlo k převodu předmětných nemovitostí. Podobné závěry platí o 
zápisu z valné hromady TJ Start  D. ze dne 6. 5. 1999 (č. l. 12), která 
schválila prodej svých nemovitostí (tj. veškerých nemovitostí TJ Start  D.) V. 
Š. podle předloženého návrhu „Kupní smlouvy s věcným břemenem", aniž bylo 
zjištěno, jaké podmínky obsahoval uvedený návrh a zda se – zejména pokud jde o 
výši kupní ceny – shodoval se skutečně uzavřenou kupní smlouvou ze dne 7. 5. 
1999. Kdyby totiž valná hromada jako nejvyšší orgán TJ Start  D. nebo výkonný 
výbor jako statutární orgán rozhodly se znalostí všech podmínek, včetně 
cenových, o prodeji majetku ve vlastnictví této tělovýchovné jednoty za cenu, 
kterou obviněný J. S. jako realizátor tohoto prodeje dodržel, pak i za situace, 
jestliže by šlo o cenu nižší, než jakou bylo možné dosáhnout, nemohlo by být v 
jednání obviněného spatřováno zaviněné porušení povinnosti při správě 
(opatrování) cizího majetku ve smyslu § 255 tr. zák., neboť obviněný by nebyl 
zavázán povinností dosáhnout co nejvyšší ceny a v posuzovaném případě se 
jednalo o cenu podléhající volné tvorbě na trhu, tedy cenu smluvní. Za těchto 
okolností by trestní odpovědnost přicházela v úvahu pouze tehdy, jestliže by 
obviněný J. S. porušil jinou povinnost než tu, která spočívala v dosažení co 
nejvýhodnější ceny za prodané nemovitosti, např. kdyby porušil povinnost 
vyplývající z případných výše uvedených omezení v nakládání s majetkem 
tělovýchovných jednot převedeného z majetku ČSTV. V takovém případě by totiž 
ani souhlas nejvyššího orgánu či jiného orgánu tělovýchovné jednoty nezbavoval 
obviněného povinnosti dodržet smluvní omezení při nakládání s majetkem TJ 
Start  D. I zde by ovšem nestačilo dovodit porušení povinnosti vyplývající ze 
zákona nebo převzaté smluvně, ale předpokladem trestní odpovědnosti pro trestný 
čin podle § 255 tr. zák. je prokázání vzniku škody na cizím opatrovaném či 
spravovaném majetku, jehož samotný prodej takovou škodou není.

	Nejvyšší soud tedy uzavírá, že v případě, rozhodne-li nejvyšší orgán 
právnické osoby nebo její kolektivní statutární orgán o prodeji majetku této 
právnické osoby se znalostí všech významných okolností za cenu, která se tvoří 
dohodou mezi prodávajícím a kupujícím a není nijak regulovaná (za smluvní 
cenu), nelze fyzické osobě jako členu statutárního orgánu, která byla vázána 
rozhodnutím uvedených orgánů a prodej za uvedenou cenu skutečně realizovala, 
klást za vinu, že nedosáhla ceny příznivější. To neplatí, byl-li člen 
statutárního orgánu zavázán rozhodnutím příslušného orgánu právnické osoby k 
tomu, aby dosáhl co nejvyšší kupní ceny, nebo jestliže člen statutárního orgánu 
neupozornil příslušný orgán právnické osoby na možnost dosáhnout podstatně 
příznivější ceny, resp. tuto cenu v uzavřené smlouvě nedosáhl, ač to bylo 
možné, a tím si počínal nehospodárně ve vztahu ke spravovanému majetku. Pokud 
nejde o takové případy a člen statutárního orgánu dosáhl v jím uzavřené kupní 
smlouvě reálné tržní ceny, mohlo by spáchání trestného činu porušování 
povinnosti při správě cizího majetku podle § 255 tr. zák. spočívat v porušení 
jiné povinnosti (jiného omezení) týkající se nakládání s opatrovaným či 
spravovaným majetkem, avšak jen za předpokladu, že by došlo ke škodě na takovém 
majetku. Jeho samotný prodej za odpovídající tržní cenu, která je ekvivalentem 
skutečné hodnoty prodaného majetku a kterou právnická osoba za jeho prodej 
obdrží do svého majetku, přitom nelze za škodu považovat ani při porušení 
uvedené jiné povinnosti. 

	

	Vyšetřovatel se v napadeném usnesení nevypořádal se všemi výše 
zmíněnými okolnostmi, které mají rozhodující význam z hlediska případné trestní 
odpovědnosti, proto nemohl učinit zákonu odpovídající rozhodnutí o zastavení 
trestního stíhání obviněného J. S. Navíc, jak již bylo konstatováno, skutkový 
stav v posuzované věci nebyl dosud opatřenými důkazy spolehlivě zjištěn v celém 
potřebném rozsahu a Nejvyšší soud tedy nemůže předjímat závěr o tom, zda se 
obviněný J. S. skutečně dopustil trestného činu porušování povinnosti při 
správě cizího majetku podle § 255 odst. 1, 2 písm. b) tr. zák., případně zda 
stíhaný skutek nevykazuje znaky jiného trestného činu. Přitom odůvodnění 
napadeného usnesení neodpovídá ani ustanovení § 134 odst. 2 tr. řádu, protože z 
něj není patrné, které skutečnosti vyšetřovatel vzal za prokázané, o jaké 
důkazy se jeho skutková zjištění opírají, jakými úvahami se vyšetřovatel řídil 
při hodnocení provedených důkazů, jakož i jaké jsou jeho právní úvahy, na 
jejichž podkladě posuzoval prokázané skutečnosti podle příslušných ustanovení 
zákona. Vyšetřovateli je třeba vytknout i formální nedostatek spočívající v 
tom, že nebyla ověřena shoda fotokopií některých podstatných písemných důkazů 
obsažených v trestním spisu s jejich originálem. Konečně Nejvyšší soud považuje 
za vadu též nepřesné vymezení skutku ve sdělení obvinění a tím i v napadeném 
usnesení vyšetřovatele. Popis skutku totiž neobsahuje údaj o tom, kdy měl být 
čin spáchán a v jaké výši měla být způsobena škoda na cizím majetku, ač jde o 
obligatorní skutkové okolnosti, které zde musí být uvedeny z toho důvodu, aby 
skutek nemohl být zaměněn s jiným (§ 160 odst. 1 tr. řádu), přičemž škoda a 
její výše je zákonným znakem stíhaného trestného činu podle § 255 odst. 1, 2 
písm. b) tr. zák.

	Na základě rozvedených skutečností nezbylo, než aby Nejvyšší soud podle 
§ 268 odst. 2 tr. řádu vyslovil, že napadeným usnesením vyšetřovatele byl 
porušen zákon v ustanoveních § 2 odst. 5, 6 a § 172 odst. 1 písm. b) tr. řádu. 
K tomuto porušení zákona došlo ve prospěch obviněného J. S., když vyšetřovatel 
neshledal v předmětném skutku trestný čin porušování povinnosti při správě 
cizího majetku podle § 255 odst. 1, 2 písm. b) tr. zák. a vzhledem tomu 
zastavil trestní stíhání obviněného, ačkoli neúplné zjištění skutkového stavu a 
nedostatečné vyhodnocení dosavadních důkazů neumožňovalo učinit takové 
rozhodnutí. Jelikož stížnost pro porušení zákona byla podána ve lhůtě do šesti 
měsíců od právní moci napadeného usnesení a byly splněny i další podmínky ve 
smyslu ustanovení § 272 tr. řádu, Nejvyšší soud napadené usnesení vyšetřovatele 
podle § 269 odst. 2 tr. řádu zrušil, včetně rozhodnutí na něj obsahově 
navazujících, a protože ve věci je třeba učinit rozhodnutí nové, podle § 270 
odst. 1 tr. řádu vyšetřovateli přikázal, aby věc v potřebném rozsahu znovu 
projednal a rozhodl. Než bude možné v přípravném řízení meritorně rozhodnout, 
je nezbytné odstranit všechny výše uvedené nedostatky, jimiž trpí dosavadní 
průběh přípravného řízení, a postupovat v intencích tohoto rozhodnutí 
Nejvyššího soudu (§ 270 odst. 4 tr. řádu). Úkolem vyšetřovatele tedy bude 
doplnit dokazování opatřením dalších důkazů, zejména znaleckého posudku a 
svědeckých výpovědí, jejichž potřeba byla zmíněna nebo vyplyne z průběhu 
vyšetřování. Poté bude povinen vyšetřovatel opětovně vyhodnotit všechny 
opatřené důkazy, včetně výsledků doplněného dokazování, a přihlédnout při tom 
ke všem rozhodným skutečnostem, na nichž závisí závěr o tom, zda bude ve věci 
podána obžaloba nebo učiněno jiné meritorní rozhodnutí v přípravném řízení. V 
novém rozhodnutí pak musí vyšetřovatel své hodnotící úvahy náležitě vysvětlit 
jak ve vztahu ke skutkovým zjištěním, tak i ohledně jejich právní kvalifikace.

	Jestliže by i po doplnění dokazování v otázkách naznačených výše nadále 
přetrvávaly pochybnosti vyplývající z případných rozporů v opatřených důkazech, 
které již nelze v přípravném řízení odstranit, a zjištění, které z odporujících 
si důkazů jsou pravdivé, závisí jenom na jejich hodnocení, pak nelze trestní 
stíhání zastavit. Hodnocení důkazů v takovém případě může učinit jen soud po 
jejich provedení v hlavním líčení podle zásad ústnosti a bezprostřednosti.

Poučení: Proti tomuto rozsudku není další opravný prostředek přípustný.

V Brně dne 24. května 2000

                                                                                
                       Předseda senátu:         

                                                                                
               JUDr. František  P ú r y 
