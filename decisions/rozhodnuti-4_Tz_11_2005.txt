Soud: Nejvyšší soud

Spisová značka: 4 Tz 11/2005

Datum rozhodnutí: 16.02.2005

Typ rozhodnutí: Rozsudek




4 Tz 11/2005

ČESKÁ   REPUBLIKA

R O Z S U D E K 

J M É N E M   R E P U B L I K Y

 	                     

Nejvyšší soud České republiky projednal ve veřejném zasedání konaném 
dne             16. února 2005 v senátě složeném z předsedy senátu JUDr. 
Františka Hrabce a soudců  JUDr. Jiřího Pácala a JUDr. Juraje Malika stížnost 
pro porušení zákona, kterou podal ministr spravedlnosti České republiky ve 
prospěch obviněného  R. S., proti rozsudku Okresního soudu v Sokolově ze dne 
24. 2. 2004, sp. zn. 4 T 183/2001,  a podle  § 268 odst. 2, § 269 odst. 2  a § 
270 odst. 1 tr. ř.  rozhodl   t a k t o :

Pravomocným rozsudkem Okresního soudu v Sokolově ze dne 24. 2. 2004, sp. zn. 4 
T 183/2001,  a v řízení, které mu předcházelo,  b y l   p o r u š e n    z á k 
o n  v ustanovení  § 2 odst. 5, 6 tr. ř. v neprospěch obviněného  R. S. 

Napadený rozsudek  s e   z r u š u j e   ve  výroku  o  trestu  ohledně 
obviněného R. S.                      . 

Zrušují se též všechna další rozhodnutí na zrušenou část rozsudku obsahově 
navazující, pokud vzhledem ke změně, k níž došlo zrušením, pozbyla podkladu.

Okresnímu soudu v Sokolově   s e   p ř i k a z u j e,  aby věc v potřebném 
rozsahu znovu projednal a rozhodl. 

O d ů v o d n ě n í : 

Obviněný R. S. byl odsouzen rozsudkem Okresního soudu v Sokolově ze dne 15. 5. 
2003, sp. zn. 2 T 52/2003, pro trestný čin maření výkonu úředního rozhodnutí 
podle      § 171 odst. 1 písm. c) tr. zák., jehož se dopustil tím, že dne 17. 
3. 2003 kolem 17.00 hodin v H., okres S., v ulici D., řídil osobní automobil 
tovární značky OPEL KADETT bez registrační značky, a to přesto, že rozhodnutím 
Městského úřadu Sokolov, odboru vnitřních věcí ze dne 30. 1. 2003, čj. VV – 
0016/03,  které nabylo právní moci dne   21. 2. 2003,  mu byl mimo jiné uložen 
zákaz činnosti spočívající v zákazu řízení motorových vozidel na dobu jednoho 
roku.  Za to byl obviněný odsouzen k trestu obecně prospěšných prací ve výměře 
200 hodin. Dále byl obviněnému uložen trest zákazu činnosti spočívající v 
zákazu řízení motorových vozidel na dobu jednoho roku. Tento rozsudek nabyl 
právní moci dne 15. 5. 2003. 

Dále byl obviněný R. S. odsouzen rovněž rozsudkem Okresního soudu v Sokolově ze 
dne 10. 6. 2003, sp. zn. 2 T 83/2003, jenž nabyl právní moci dnem vyhlášení,   
pro trestný čin maření výkonu úředního rozhodnutí podle § 171 odst. 1 písm. c) 
tr. zák., jehož se dopustil dne 2. 5. 2003 v 00.25 hod. v H., okres S., ulice 
H., kde řídil osobní automobil tovární značky ŠKODA 105,  a to přesto, že 
rozhodnutím Městského úřadu Sokolov, odboru vnitřních věcí ze dne 30. 1. 2003, 
č. j. VV – 0016/03, které nabylo právní moci dne 21. 2. 2003,  mu byl mimo jiné 
uložen zákaz činnosti spočívající v zákazu řízení motorových vozidel na dobu 
jednoho roku. Za to byl obviněný odsouzen k souhrnnému trestu odnětí svobody v 
trvání 3 měsíců se zařazením do věznice s ostrahou. Dále byl obviněnému uložen 
trest zákazu činnosti spočívající v zákazu řízení všech motorových vozidel na 
dobu dvou let. Současně byl zrušen výrok o trestu z rozsudku Okresního soudu v 
Sokolově ze dne 15. 5. 2003, sp. zn. 2 T 52/2003.

Následně byl pak obviněný R. S. uznán vinným rozsudkem Okresního soudu v 
Sokolově ze dne 10. 2. 2004, sp. zn. 2 T 110/2003,  a to  trestným činem 
krádeže podle § 247 odst. 1 písm. b), e) tr. zák.,  trestným činem porušování 
domovní svobody podle § 238 odst. 1, 3 tr. zák. a pokračujícím trestným činem 
maření výkonu úředního rozhodnutí podle § 171 odst. 1 písm. c) tr. zák., jichž 
se dopustil následujícím způsobem: 

1. Společně s D. M., J. B., M. K. H. a M. S. dne 3. 2. 2003, v době kolem 5.00 
hod. v H., D. Č., část N. R., okres S., po předchozí domluvě vytrhali dřevěné 
plaňky oplocení u rodinného domu, poté vnikli na pozemek rodinného domu, kde za 
pomoci přineseného krumpáče  udělali otvor do bočních dveří garáže, ze které 
odcizili kanystr s obsahem 22 litrů benzínu a 9 kg balení pracího prášku zn. 
TENZA, poté pomocí krumpáče vypáčili plastové dveře vedoucí z terasy do 
kuchyně, kde odcizili ozdobné naběračky a soupravu šesti kusů kuchyňských nožů, 
při vyhledávání dalších věcí k odcizení byli vyrušeni majitelem domu V. M., z 
místa utekli, uvedené věci vzali s sebou, čímž majitelům V. a V. M. způsobili 
odcizením věcí škodu ve výši nejméně 1 438,- Kč a poškozením oplocení a 
zařízení domu způsobili další škodu ve výši 2 800,- Kč. Tohoto jednání se 
obviněný R. S. dopustil přesto, že byl rozsudkem Okresního soudu v Sokolově ze 
dne 10. 1. 2001, sp. zn. 5 T 287/97,  odsouzen pro trestný čin  krádeže podle § 
247 odst. 1 písm. a) tr. zák. a byl mu uložen nepodmíněný trest odnětí svobody 
v trvání 6 měsíců, který vykonal dne 1. 9. 2002. 

2. Obviněný R. S. sám dne 6. 5. 2003 kolem 19.40 hod. po místní účelové 
komunikaci  v obci H., na okrese S., řídil malý motocykl zn. Babeta, a to 
přesto, že rozhodnutím Městského úřadu Sokolov, odbor vnitřních věcí ze dne 30. 
1. 2003,   č. j. VV – 0016/03, které nabylo právní moci dne 21. 2. 2003, mu byl 
uložen mimo jiné zákaz činnosti spočívající v zákazu řízení všech motorových 
vozidel na dobu jednoho roku. 

3. Jmenovaný obviněný sám dne 9. 5. 2003 kolem 20.30 hod. po místních 
komunikacích v obci H., okres S., řídil osobní automobil tovární zn. Škoda 105 
L ,  a to přesto, že rozhodnutím Městského úřadu Sokolov, odbor vnitřních věcí 
ze dne 30. 1. 2003, č. j. VV – 0016/03, které nabylo právní moci dne 21. 2. 
2003, mu byl uložen mimo jiné zákaz činnosti spočívající v zákazu řízení všech 
motorových vozidel na dobu jednoho roku.

Za to byl obviněný odsouzen k souhrnnému trestu odnětí svobody v trvání 2 roků 
se zařazením do věznice s ostrahou. Dále byl obviněnému uložen trest zákazu 
činnosti spočívající v zákazu řízení všech motorových vozidel na dobu dvou 
roků. Současně byl zrušen výrok o trestu z rozsudku Okresního soudu v Sokolově 
ze dne 10. 6. 2003, sp. zn. 2 T 83/2003. Uvedený rozsudek nabyl právní moci dne 
1. 7. 2004. 

Prakticky souběžně byl obviněný R. S. souzen a odsouzen rozsudkem Okresního 
soudu v Sokolově ze dne 24. 2. 2004, sp. zn. 4 T 183/2001, pro pokus trestného 
činu krádeže podle § 8 odst. 1 k § 247 odst. 1 písm. b), e) tr. zák., jehož se 
dopustil společně s J. Č. a Š. Č. v B., okr. S., dne 31. 7. 2001 kolem 01.25 
hodin, kdy po vypáčení pravého křídla vrat a poškození zámku Fab, čímž 
způsobili škodu ve výši 270,- Kč, vnikli do řadové garáže  v prostoru u 
hřbitova v úmyslu odcizit zde věci, které by se daly zpeněžit, přičemž žádné 
věci neodcizili, neboť byli vyrušeni a následně zajištěni hlídkou Obvodního 
oddělení Policie ČR H.. Násilným vniknutím do garáže J. R., bytem B., způsobili 
škodu ve výši  270,- Kč a daného jednání se obžalovaný R. S. dopustil přesto, 
že byl rozsudkem Okresního soudu v Sokolově ze dne 22. 5. 2000, sp. zn. 6 T 
14/99, odsouzen za trestný čin podle § 247 odst. 1 písm. b) tr. zák. k 
nepodmíněnému trestu odnětí svobody v trvání 3 měsíců, který do 31. 7. 2001 
nevykonal.  

Za to byl obviněný odsouzen k souhrnnému trestu odnětí svobody v trvání 7 
měsíců se zařazením do věznice s ostrahou. Dále byl obviněnému uložen trest 
zákazu činnosti spočívající v zákazu řízení motorových vozidel na dobu 2 let. 
Podle § 35 odst. 2 tr. zák. byl zrušen výrok o trestu z rozsudku Okresního 
soudu v Sokolově ze dne 10. 6. 2003, sp. zn. 2 T 83/2003. Tento rozsudek 
ohledně obviněného nabyl právní moci dne 12. 3. 2004.

Podle § 266 odst. 1 tr. ř. podal ministr spravedlnosti k Nejvyššímu soudu 
stížnost pro porušení zákona ve prospěch obviněného R. S., a to proti posledně 
citovanému rozsudku Okresního soudu v Sokolově ze dne 24. 2. 2002, sp. zn. 4 T 
183/2001. Tímto rozsudkem byl podle názoru stěžovatele porušen zákon v 
ustanovení § 35 odst. 2 tr. zák. v neprospěch obviněného. 

Obviněný R. S. byl totiž rovněž odsouzen rozsudkem Okresního soudu v Sokolově 
ze dne 10. 2. 2004, sp. zn. 2 T 110/2003, který nabyl právní moci dne 1. 7. 
2004,  pro trestný  čin krádeže podle § 247 odst. 1 písm. b), e) tr. zák.,  
trestný čin porušování domovní svobody podle § 238 odst. 1, 3 tr. zák. a 
trestný čin maření výkonu úředního rozhodnutí podle § 171 odst. 1 písm. c) tr. 
zák. k souhrnnému trestu odnětí svobody v trvání dvou let nepodmíněně a trestu 
zákazu činnosti spočívající v zákazu řízení motorových vozidel na dobu dvou let 
za současného zrušení výroku o trestu z rozsudku Okresního soudu v Sokolově ze 
dne 10. 6. 2003, sp. zn. 2 T 83/2003. Proto Okresní soud v Sokolově ve věci sp. 
zn. 4 T 183/2001 pochybil, když nevyčkal právní moci rozsudku téhož soudu sp. 
zn. 2 T 110/2003 a ve výroku o trestu opětovně nesprávně zrušil v té době ještě 
nepravomocně zrušený rozsudek Okresního soudu v Sokolově ze dne 10. 6. 2003, 
sp. zn. 2 T 83/2003. Tento výrok o uložení souhrnného trestu v napadeném 
rozsudku proto nemůže obstát.   

V závěru stížnosti pro porušení zákona proto ministr spravedlnosti navrhl, aby 
Nejvyšší soud podle § 268 odst. 2 tr. ř. vyslovil, že rozsudkem Okresního soudu 
v Sokolově ze dne 24. 2. 2004, sp. zn. 4 T 183/2001, byl porušen zákon v 
ustanovení § 35 odst. 2 tr. zák. v neprospěch obviněného R. S. Dále navrhl, aby 
Nejvyšší soud podle § 269 odst. 2 tr. ř. napadený rozsudek zrušil ve výroku o 
trestu, a to včetně všech dalších rozhodnutí na zrušenou část rozsudku obsahově 
navazujících, pokud vzhledem ke změně, k níž dojde zrušením, pozbudou podkladu, 
a aby bylo následně postupováno podle § 270 odst. 1 tr. ř.      

Nejvyšší soud přezkoumal podle § 267 odst. 3 tr. ř. zákonnost a odůvodněnost 
těch výroků rozhodnutí, proti nimž byla stížnost pro porušení zákona podána, v 
rozsahu a z důvodů v ní uvedených, jakož i  řízení napadené části rozhodnutí 
předcházející a dospěl k následujícím zjištěním a závěrům.

Podle § 35 odst. 2 tr. zák. soud uloží souhrnný trest podle zásad uvedených v 
odstavci 1, když odsuzuje pachatele za trestný čin, který spáchal dříve než byl 
soudem prvního stupně vyhlášen odsuzující rozsudek za jiný jeho trestný čin. 
Spolu s uložením souhrnného trestu soud zruší výrok o trestu uloženém pachateli 
rozsudkem dřívějším. Souhrnný trest nesmí být mírnější než trest uložený 
rozsudkem dřívějším. V rámci souhrnného trestu musí soud vyslovit trest ztráty 
čestných titulů a vyznamenání, ztráty vojenské hodnosti, propadnutí majetku 
nebo propadnutí věci, jestliže takový trest byl vysloven již rozsudkem 
dřívějším.

Z obsahu spisového materiálu Okresního soudu v Sokolově sp. zn. 4 T 183/2001, 
Nejvyšší soud zjistil, že okresní soud byl o předchozím nepravomocném odsouzení 
obviněného týmž okresním soudem informován, neboť  obviněný u hlavního líčení  
uvedl, že byl nepravomocně odsouzen rozsudkem Okresního soudu v Sokolově k 
nepodmíněnému trestu odnětí svobody v trvání dvou let a podal si v této věci 
odvolání.  Přesto si okresní soud k hlavnímu líčení  spis ani opis doposud 
nepravomocného rozsudku téhož soudu sp. zn. 2 T 110/2003 neopatřil, a proto 
nezjistil, že jiný senát téhož soudu dne 10. 2. 2004 nepravomocně zrušil výrok 
o trestu z rozsudku Okresního soudu  v Sokolově ze dne 10. 6. 2003, sp. zn. 2 T 
83/2003. 

Vzhledem k tomu, že si okresní soud uvedenou skutečnost neprověřil, rozhodoval 
na základě neúplných důkazů, jakož i nedostatečně zjištěného skutkového stavu ( 
viz ustanovení § 2 odst. 5, 6 tr. ř. ) právě ve vztahu k ukládanému trestu. V 
důsledku tohoto pochybení pak okresní soud obviněnému uložil souhrnný trest za 
současného zrušení výroku o trestu z rozsudku Okresního soudu v Sokolově sp. 
zn. 2 T 83/2003, jenž byl v té době zatím nepravomocně zrušen rozsudkem téhož 
soudu sp. zn. 2 T 110/2003, kterým byl obviněnému ukládán rovněž trest 
souhrnný. 

Z výše uvedených rozhodnutí je zřejmé, že obviněný spáchal poprvé trestnou 
činnost   v napadené věci Okresního soudu v Sokolově sp. zn. 4 T 183/2001, a to 
dne 31. 7. 2001. Poté  se obviněný dopustil trestného činu dne 3. 2. 2003 ve 
věci téhož soudu sp. zn. 2 T 110/2003, následně pak dne 17. 3. 2003 ve věci 
téhož soudu sp. zn. 2 T 52/2003. Poté dne 2. 5. 2003 ve věci stejného soudu sp. 
zn. 2 T 83/2003 a dne 6. 5. 2003 i dne 9. 5. 2003 v již zmíněné věci sp. zn. 2 
T 110/2003. První odsuzující rozhodnutí pak bylo obviněnému vyhlášeno rozsudkem 
Okresního soudu v Sokolově ze dne 15. 5. 2003, pod sp. zn. 2 T 52/2003. Z 
tohoto zjištění lze vyslovit závěr, že trestný čin obviněného spáchaný dne 31. 
7. 2001 byl k ostatním shora uvedeným trestným činům obviněného ve vztahu 
vícečinného souběhu a obviněnému měl být tudíž uložen jeden souhrnný trest za 
veškerou sbíhající se trestnou činnost, a to až poté, co rozsudek sp. zn. 2 T 
110/2003 nabyl právní moci, jíž měl soud ve věci sp. zn. 4 T 183/2001 
vyčkat.                 

Z uvedených důvodů Nejvyšší soud podle § 268 odst. 2 tr. ř. vyslovil, že 
rozsudkem Okresního soudu v Sokolově ze dne 24. 2. 2004, sp. zn. 4 T 183/2001, 
a v řízení, které mu předcházelo, byl porušen zákon v ustanovení § 2 odst. 5, 6 
tr. ř. v neprospěch obviněného R. S., když ustanovení § 35 odst. 2 tr. zák. o 
souhrnném trestu bylo na obviněného důvodné aplikovat, ale způsobem jak byl 
popsán shora v tomto rozsudku a nikoliv tak, jak to okresní soud učinil. Podle 
§ 269 odst. 2 tr. ř. byl napadený rozsudek zrušen ve výroku o trestu ohledně 
obviněného R. S., a to včetně všech dalších rozhodnutí na zrušenou část 
rozsudku obsahově navazujících, pokud vzhledem ke změně, k níž došlo zrušením, 
pozbyla podkladu.  Podle § 270 odst. 1 tr. ř. pak byla věc přikázána Okresnímu 
soudu v Sokolově, aby ji v potřebném rozsahu znovu projednal a rozhodl. To 
jinými slovy znamená, že okresní soud si vyžádá nový opis z rejstříku trestů 
obviněného a na základě všech relevantních důkazních materiálů, včetně všech 
potřebných přílohových trestních spisů nově rozhodne o odpovídajícím trestu za 
sbíhající se trestnou činnost obviněného, popř. postupem podle § 37 tr. zák. 
upustí od uložení souhrnného trestu, pokud učiní závěr, že trest uložený 
dřívějším rozsudkem je dostatečný. Okresní soud přitom musí mít na paměti, že 
podle § 273 tr. ř. v novém řízení nemůže dojít ke změně v neprospěch obviněného 
i to, že je podle § 270 odst. 4 tr. ř. vázán právním názorem, který Nejvyšší 
soud vyslovil, a je povinen provést nařízené procesní úkony.    

P o u č e n í :    Proti tomuto rozhodnutí není opravný prostředek přípustný.

V  Brně  dne 16. února 2005    

                                                                                
     Předseda senátu: 

JUDr. František  H r a b e c   

	
